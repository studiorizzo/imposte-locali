# IMPOSTA MUNICIPALE PROPRIA - ENTI NON COMMERCIALI

## ISTRUZIONI PER LA COMPILAZIONE

---

## INDICE

### PARTE PRIMA - QUADRO NORMATIVO DI RIFERIMENTO

| Sezione | Titolo | Pagina |
|---------|--------|--------|
| 1 | IMPOSTA MUNICIPALE PROPRIA (IMU) | 2 |
| 2 | IL REGOLAMENTO 19 NOVEMBRE 2012, N. 200 | 5 |
| 2.1 | Le definizioni dell'art. 1 del regolamento | 5 |
| 2.2 | Il requisito soggettivo | 6 |
| 2.3 | Il requisito oggettivo | 7 |
| 3 | I REQUISITI GENERALI E DI SETTORE | 7 |
| 3.1 | I requisiti generali | 7 |
| 4 | I REQUISITI DI SETTORE | 8 |
| 4.1 | Le attività assistenziali e sanitarie | 8 |
| | - Le attività assistenziali | 8 |
| | - Le attività sanitarie | 8 |
| | - Il rispetto dei requisiti del comma 2 dell'art. 4 del regolamento | 9 |
| | - I requisiti della lett. A) | 9 |
| | - I requisiti della lett. B) | 9 |
| 4.2 | Le attività didattiche | 10 |
| | - La scuola paritaria | 10 |
| | - L'istruzione e formazione professionale (IEFP) | 11 |
| | - Le università | 12 |
| | - Il rispetto dei requisiti della lett. c), comma 3, dell'art. 4 del regolamento | 13 |
| 4.3 | Le attività ricettive | 13 |
| | - Il rispetto dei requisiti del comma 4, dell'art. 4 del regolamento | 14 |
| 4.4 | Le attività culturali e le attività ricreative | 14 |
| 4.5 | Le attività sportive | 14 |
| 5 | LE ATTIVITÀ DI RICERCA SCIENTIFICA | 15 |
| 6 | I CRITERI PER LA DETERMINAZIONE DEL RAPPORTO PROPORZIONALE | 15 |
| 7 | LA DECISIONE DELLA COMMISSIONE EUROPEA DEL 19 DICEMBRE 2012 E LA SUA EVOLUZIONE | 16 |

### PARTE SECONDA - LA DICHIARAZIONE

| Sezione | Titolo | Pagina |
|---------|--------|--------|
| 1 | CARATTERISTICHE GENERALI | 21 |
| 2 | MODALITÀ DI COMPILAZIONE DELLA DICHIARAZIONE FRONTESPIZIO | 21 |
| 3 | DESCRIZIONE DEI QUADRI | 22 |
| 3.1 | Compilazione del Quadro A | 22 |
| | - Come compilare i singoli campi del "Quadro A" | 23 |
| 3.2 | Compilazione del Quadro B | 26 |
| | - Come compilare i singoli campi del "Quadro B" | 26 |
| 3.3 | Compilazione del Quadro C | 28 |
| 3.4 | Compilazione del Quadro D | 29 |
| 4 | TERMINE E MODALITÀ DI PRESENTAZIONE DELLA DICHIARAZIONE | 29 |
| 5 | VERSAMENTO DELL'IMU | 29 |

---

# DICHIARAZIONE

## PARTE PRIMA - QUADRO NORMATIVO DI RIFERIMENTO

### 1. Imposta Municipale Propria (IMU)

L'art. 1, commi da 738 a 783, della legge 27 dicembre 2019, n. 160 (legge di bilancio 2020) rappresenta un punto di approdo fondamentale per la fiscalità immobiliare dei comuni, poiché il principale dei tributi su cui si fonda la fiscalità locale, vale a dire l'imposta municipale propria (IMU), è stato riformato dalla legge stessa. La riforma si pone in linea di continuità con la precedente disciplina del tributo, senza alterare la pressione fiscale.

L'intervento normativo ha abolito, a decorrere dall'anno 2020, l'imposta unica comunale (IUC) di cui all'art. 1, comma 639, della legge 27 dicembre 2013, n. 147, con contestuale eliminazione del tributo per i servizi indivisibili (TASI), di cui era una componente, ad eccezione delle disposizioni relative alla tassa sui rifiuti (TARI). Al contempo, il medesimo comma 738 ha ridisciplinato l'IMU sulla base dei commi da 739 a 783 dell'art. 1. Tale disegno si completa con la previsione del comma 780 laddove sono state espressamente abrogate le norme relative all'IMU presenti in specifiche disposizioni o comunque incompatibili con la disciplina dell'IMU prevista dalla legge n. 160 del 2019, nonché quelle relative all'IMU e alla TASI contenute nell'ambito della IUC di cui alla legge n. 147 del 2013. Di conseguenza, a decorrere dal 1° gennaio 2020, essendo la TASI ormai non più in vigore, vengono meno anche le ripartizioni del tributo fissate al comma 681 della legge n. 147 del 2013 tra il titolare del diritto reale e l'occupante, mentre l'IMU continua ad essere dovuta dal solo titolare del diritto reale, secondo le regole ordinarie.

Fra le caratteristiche che riguardano la compilazione del modello di dichiarazione previsto dall'art. 1, comma 770, della legge n. 160 del 2019, vale la pena di richiamare il disposto del comma 739 dello stesso art.1 secondo il quale l'IMU *"si applica in tutti i comuni del territorio nazionale, ferma restando per la regione Friuli Venezia Giulia e per le province autonome di Trento e di Bolzano l'autonomia impositiva prevista dai rispettivi statuti. Continuano ad applicarsi le norme di cui alla legge provinciale 30 dicembre 2014, n. 14, relativa all'Imposta immobiliare semplice (IMIS) della provincia autonoma di Trento, e alla legge provinciale 23 aprile 2014, n. 3, sull'imposta municipale immobiliare (IMI) della provincia autonoma di Bolzano. Per la regione Friuli Venezia Giulia si applica, a decorrere dal 1° gennaio 2023, la legge regionale 14 novembre 2022, n. 17, recante istituzione dell'imposta locale immobiliare autonoma (ILIA)"*.

Pertanto, per gli immobili situati nei comuni di tali autonomie speciali, i soggetti tenuti alla dichiarazione devono utilizzare gli appositi modelli approvati da tali Autonomie. A questo proposito si deve precisare che l'art. 13 della legge regionale n. 17 del 2022, appena citata, prevede, per quanto concerne l'obbligo dichiarativo, che nelle more dell'adozione del *"decreto del direttore centrale della struttura competente"* con cui sono approvati i modelli di dichiarazione e le relative istruzioni, i soggetti passivi continuano a presentare i modelli di dichiarazione IMU approvati con decreto del Ministro dell'economia e delle finanze nei casi ivi previsti.

Al contempo, è stabilito che rimangono ferme le dichiarazioni già presentate ai fini dell'IMU, in quanto compatibili.

Il citato comma 770 dell'art. 1 della legge n. 160 del 2019, individua innanzitutto quali sono i soggetti che devono presentare la dichiarazione in esame, vale a dire gli enti non commerciali di cui alla lett. i) del comma 1 dell'art. 7 del D. Lgs. 30 dicembre 1992, n. 504, richiamata dal comma 759 dello stesso art. 1 della legge n. 160 del 2019, e che saranno comunque esplicitati nel prosieguo della trattazione.

Quello su cui si intende focalizzare ora l'attenzione – come del resto già precisato anche nelle istruzioni relative al modello dichiarativo IMU/IMPi, dedicato agli Enti Commerciali e alle Persone Fisiche (EC/PF) - è che il modello dichiarativo oggetto delle presenti istruzioni diventa l'unico modello che deve essere utilizzato da tali soggetti, **per tutti gli immobili di cui sono in possesso**, non solo quindi per gli immobili in cui si svolge una delle attività cosiddette meritevoli di cui all'art. 7, comma 1, lett. i), del D. Lgs. n. 504 del 1992, con modalità commerciali, ma anche per quelli in cui non svolgono attività meritevoli.

Tale netta distinzione rispetto ai soggetti (persone fisiche ed enti commerciali) obbligati a presentare il diverso modello dichiarativo emerge chiaramente dalla lettura combinata dei due commi 769 e 770. Il primo, infatti, prevede espressamente che siano esclusi i soggetti di cui all'art. 1, comma 759, lett. g), i quali, ai sensi del successivo comma 770, devono compilare il modello dichiarativo.

E' bene subito precisare che il comma 770 prevede espressamente che la dichiarazione in argomento **deve essere presentata ogni anno** diversamente quindi da quello che avviene per l'altra tipologia di dichiarazione IMU/IMPi, poiché quest'ultima *"ha effetto anche per gli anni successivi, sempre che non si verifichino modificazioni dei dati ed elementi dichiarati cui consegua un diverso ammontare dell'imposta dovuta"*.

Tale netta distinzione deriva dalla circostanza che la determinazione dell'IMU, che deve essere esposta in dichiarazione, si basa su parametri che variano verosimilmente di anno in anno e che incidono naturalmente sulla determinazione dell'imposta stessa. Di conseguenza tali considerazioni rendono compatibile l'espressa previsione normativa di dichiarazione periodica con quella contenuta nello stesso art. 1, comma 770, della legge n. 160 del 2019, in cui si fa riferimento all'obbligo di presentazione della dichiarazione al momento in cui il *"possesso degli immobili ha avuto inizio o sono intervenute variazioni rilevanti ai fini della determinazione dell'imposta"*.

In ogni caso, occorre sottolineare che la dichiarazione IMU ENC è basata su elementi di cui il comune competente potrebbe non essere a conoscenza e tale evenienza rende indispensabile la presentazione periodica della dichiarazione stessa.

A fondamento di detta esigenza, appare determinante quanto previsto dall'art. 5 del regolamento 19 novembre 2012, n. 200, che si illustrerà successivamente, in base al quale *"il rapporto proporzionale … è determinato con riferimento allo spazio, al numero dei soggetti nei confronti dei quali vengono svolte le attività con modalità commerciali ovvero non commerciali e al tempo"*. È di tutta evidenza che detti elementi sono suscettibili di variare continuamente e questo avvalora la necessità della dichiarazione periodica.

Occorre, altresì, richiamare l'attenzione sull'ordinanza della Corte di Cassazione, Sez. VI, del 21 dicembre 2022, n. 37385, in base alla quale, al di là dell'espressa previsione di cui alle disposizioni appena ricordate, il mancato adempimento dell'obbligo dichiarativo determina in via generale, per tutti i casi in cui è previsto detto onere, la decadenza dal beneficio stabilito dalle norme.

La dichiarazione oggetto delle istruzioni in esame deve essere presentata dai soggetti richiamati dalla lett. g) del comma 759 dell'art. 1 della legge n. 160 del 2019, vale a dire gli enti non commerciali che possiedono e utilizzano gli immobili destinati esclusivamente allo svolgimento, con modalità non commerciali, delle attività previste dalla lett. i), comma 1, dell'art. 7 del D. Lgs. n. 504 del 1992 e precisamente quelle assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive, nonché delle attività di cui all'art. 16, lett. a), della legge 20 maggio 1985, n. 222. Si ricorda che, a norma dell'art. 1, comma 640, della legge 29 dicembre 2022, n. 197, a decorrere dal 1° gennaio 2023, all'Accademia nazionale dei Lincei si applicano le disposizioni di cui all'art. 1, commi 759, lettera g), e 770, della legge 27 dicembre 2019, n. 160.

Per detti soggetti si applicano le disposizioni di cui:

- all'art. 91-bis del D. L. 24 gennaio 2012, n. 1, convertito, con modificazioni, dalla legge 24 marzo 2012, n. 27,
- al decreto del Ministro dell'economia e delle finanze 19 novembre 2012, n. 200,
- e, infine, come già anticipato, al comma 770 dell'art. 1 della legge n. 160 del 2019.

Per quanto riguarda la lett. i) del citato art. 7, occorre ricordare che la stessa, nell'individuare i soggetti beneficiari del regime agevolato, esclude dallo stesso ambito applicativo gli immobili posseduti dai **partiti politici**, che restano comunque assoggettati all'imposta, indipendentemente dalla destinazione d'uso dell'immobile.

Nell'ambito delle disposizioni normative che disciplinano la materia in esame, occorre richiamare anche il comma 6-quinquies dell'art. 9 del D. L. 10 ottobre 2012, n. 174, convertito, con modificazioni, dalla legge 7 dicembre 2012, n. 213 in base al quale, in ogni caso, l'esenzione in esame non si applica alle *"fondazioni bancarie di cui al decreto legislativo 17 maggio 1999, n. 153"*, recante la *"Disciplina civilistica e fiscale degli enti conferenti di cui all'articolo 11, comma 1, del D. Lgs. 20 novembre 1990, n. 356, e disciplina fiscale delle operazioni di ristrutturazione bancaria, a norma dell'articolo 1 della L. 23 dicembre 1998, n. 461"*.

È di fondamentale importanza richiamare l'attenzione anche sul contenuto dei commi 2 e 3 dello stesso art. 91-bis del D. L. n. 1 del 2012. Il comma 2 stabilisce che *"qualora l'unità immobiliare abbia un'utilizzazione mista, l'esenzione di cui al comma 1 si applica solo alla frazione di unità nella quale si svolge l'attività di natura non commerciale, se identificabile attraverso l'individuazione degli immobili o porzioni di immobili adibiti esclusivamente a tale attività. Alla restante parte dell'unità immobiliare, in quanto dotata di autonomia funzionale e reddituale permanente, si applicano le disposizioni dei commi 41, 42 e 44 dell'articolo 2 del decreto legge 3 ottobre 2006, n. 262, convertito, con modificazioni, dalla legge 24 novembre 2006, n. 286. Le rendite catastali dichiarate o attribuite in base al periodo precedente producono effetto fiscale a partire dal 1° gennaio 2013"*.

Nel caso in cui non sia possibile procedere al frazionamento di cui al predetto comma, il successivo comma 3 prevede che, a partire dal 1° gennaio 2013, l'esenzione in esame si applica in proporzione all'utilizzazione non commerciale dell'immobile, quale risulta da apposita dichiarazione e che, con successivo decreto del Ministro dell'economia e delle finanze *"sono stabilite le modalità e le procedure relative alla predetta dichiarazione, gli elementi rilevanti ai fini dell'individuazione del rapporto proporzionale, nonché i requisiti, generali e di settore, per qualificare le attività di cui alla lettera i) del comma 1 dell'articolo 7 del decreto legislativo 30 dicembre 1992, n. 504, come svolte con modalità non commerciali"*. A tale previsione normativa è stata data attuazione con il D. M. 19 novembre 2012, n. 200, al quale è stata attribuita efficacia di norma di rango primario attraverso il richiamo effettuato allo stesso dall'art. 9, comma 6-ter del citato D. L. n. 174 del 2012, il quale prescrive che *"le disposizioni di attuazione del comma 3 dell'articolo 91-bis del decreto-legge 24 gennaio 2012, n. 1, convertito, con modificazioni, dalla legge 24 marzo 2012, n. 27, come modificato dal comma 6 del presente articolo, sono quelle del regolamento di cui al decreto del Ministro dell'economia e delle finanze 19 novembre 2012, n. 200"*.

Nel panorama delle novità che caratterizzano il regime IMU occorre, altresì, menzionare, tra le esenzioni per le quali scatta l'obbligo dichiarativo, quella per gli immobili non utilizzabili né disponibili di cui all'art. 1, comma 759, lett. g-bis) della legge n. 160 del 2019, alla quale è dedicata un'apposita sezione all'interno del Quadro A). In particolare, si ricorda che tale disposizione prevede che sono esenti *"gli immobili non utilizzabili né disponibili, per i quali sia stata presentata denuncia all'autorità giudiziaria in relazione ai reati di cui agli articoli 614, secondo comma, o 633 del codice penale o per la cui occupazione abusiva sia stata presentata denuncia o iniziata azione giudiziaria penale. Il soggetto passivo comunica al comune interessato, secondo modalità telematiche, [...] il possesso dei requisiti che danno diritto all'esenzione. Analoga comunicazione deve essere trasmessa allorché cessa il diritto all'esenzione"*.

Inoltre, si ricorda che il contribuente è tenuto ad adempiere a tale onere dichiarativo per comunicare non solo il possesso dei requisiti che danno diritto all'esenzione, ma anche la cessazione del medesimo diritto.

Un'altra novità è rappresentata dalla norma di interpretazione autentica recata dall'art. 1, comma 71 della legge 30 dicembre 2023, n. 213 (Legge di bilancio per l'anno 2024), secondo cui *"l'articolo 1, comma 759, lettera g), della legge 27 dicembre 2019, n. 160, nonché le norme da questo richiamate o sostituite"* – concernenti l'esenzione IMU per gli immobili utilizzati dagli enti non commerciali, in via esclusiva, per lo svolgimento con modalità non commerciali di specifiche attività meritevoli di tutela – *"si interpretano (…) nel senso che:*

*a) gli immobili si intendono posseduti anche nel caso in cui sono concessi in comodato a un soggetto di cui all'articolo 73, comma 1, lettera c), del testo unico delle imposte sui redditi, di cui al decreto del Presidente della Repubblica 22 dicembre 1986, n. 917, funzionalmente o strutturalmente collegato al concedente, a condizione che il comodatario svolga nell'immobile esclusivamente le attività previste dall'articolo 7, comma 1, lettera i), del decreto legislativo 30 dicembre 1992, n. 504, con modalità non commerciali;*

*b) gli immobili si intendono utilizzati quando sono strumentali alle destinazioni di cui all'articolo 7, comma 1, lettera i), del decreto legislativo n. 504 del 1992, anche in assenza di esercizio attuale delle attività stesse, purché essa non determini la cessazione definitiva della strumentalità"*.

Con riferimento alla previsione di cui alla **lett. a)**, è opportuno fornire alcune precisazioni in merito al requisito del collegamento funzionale o strutturale tra comodatario e comodante.

Per quanto riguarda la nozione di collegamento "**funzionale**", occorre richiamare quanto deciso dalla Corte di Cassazione che si è pronunciata sul tema, fornendo indicazioni sulla definizione del citato collegamento funzionale. Ed invero, nell'ordinanza del 2 ottobre 2023, n. 27761 la medesima Corte ha affrontato proprio il tema del riconoscimento dell'esenzione dall'IMU nell'ipotesi di concessione in comodato di immobili da parte di un'Università in favore dell'ESU, vale a dire l'Azienda Regionale per il Diritto allo Studio Universitario, stabilendo che *"7. in tale contesto interpretativo va riconosciuta la peculiarità della fattispecie in rassegna, **qualificata dal collegamento funzionale che lega l'Università all'ESU**, che il Giudice dell'appello ha ravvisato nella parte in cui ha affermato che **detta azienda regionale «è un ente non commerciale, funzionalmente strumentale dell'Università che (...) favorisce il diritto allo studio universitario di quella fascia di studenti meno abbienti»**.*

In tale contesto la Suprema Corte ha altresì puntualizzato che *"7.3. può allora considerarsi corretta la valutazione del Giudice regionale, che ha ravvisato la sussistenza del requisito in esame nel rapporto di stretta strumentalità tra i due enti nella realizzazione di compiti e **nello svolgimento di attività diverse (l'attività didattica in capo all'Università, quella ricettiva e di ristorazione in capo all'ESU)**, ma istituzionalmente connesse, […] riconoscendo **un rapporto funzionale delle prestazioni svolte** dall'Azienda rispetto all'attività assicurata dall'Università nella prospettiva, costituzionalmente tutelata e normativamente disciplinata (dalla citata legge reg., che ha attuato le prescrizioni della L. 2 dicembre 1991, n. 300), di assicurare il diritto allo studio ed altresì qualificata **da una compenetrazione di tipo organico**, in ragione della partecipazione dell'Università all'organo gestorio dell'Azienda; 7.4. ricorre, in tali termini, nella pacifica natura pubblica dell'ESU e della detenzione dei beni da parte di questa in base ad un contratto di comodato d'uso gratuito, il (parte del) presupposto oggettivo dell'esenzione, come riconosciuto dal Giudice regionale, non realizzandosi nella fattispecie alcun effetto distorsivo rispetto alle finalità tutelate dalla norma, in quanto i beni risultano programmaticamente **destinati allo svolgimento di reciproci compiti istituzionali in un rapporto sinergico tra l'attività dell'azienda e quello dell'Università**"*.

Vale solo, infine, la pena di evidenziare che la Corte di cassazione al punto 7.3 ritiene corretta la valutazione effettuata dal Giudice regionale che ha ravvisato la sussistenza del requisito in esame nel rapporto di stretta strumentalità tra i due enti e che ha espressamente riconosciuto che: *" - acclarata la natura non commerciale dell'ESU, la Commissione ha ritenuto avente **funzione chiarificatrice la Risoluzione del MEF n. 4/D del 4 marzo 2013**, secondo cui «[...] nella particolare ipotesi in cui l'immobile posseduto da un ente non commerciale venga concesso in comodato ad altro ente non commerciale per lo svolgimento di una delle attività meritevoli di cui al D. Lgs. n. 504 del 1992, art. 7, comma 1, lett. i) possa trovare applicazione l'esenzione in oggetto» (v. pagina n. 6 della sentenza impugnata)"*.

Pertanto, alla luce di quanto statuito dalla Corte di Cassazione il collegamento funzionale può ritenersi sussistente ove le attività svolte dal comodatario nell'immobile rientrino nel novero di quelle agevolate, siano esercitate con modalità non commerciali e, al contempo, siano accessorie o integrative rispetto alle attività istituzionali dell'ente comodante, ponendosi con le finalità istituzionali di quest'ultimo in rapporto di diretta strumentalità.

Si ritiene che tale nesso di strumentalità sussista qualora l'attività non commerciale svolta nell'immobile concesso in comodato sia legata alle finalità e alle attività istituzionali del concedente e risulti coerente e funzionale rispetto agli scopi dello stesso ente concedente.

Si pensi, ad esempio, all'ipotesi in cui il comodante svolga un'attività didattica e l'immobile concesso in comodato sia utilizzato dal comodatario per lo svolgimento, sempre con modalità non commerciali, di altre attività didattiche o assistenziali ricomprese tra quelle agevolate e funzionali a quella didattica del concedente (a titolo esemplificativo: attività di doposcuola, attività assistenziale diretta a particolari categorie di studenti). O si pensi, ancora, all'ipotesi in cui il concedente svolta attività sanitaria o assistenziale e l'immobile sia concesso in comodato al fine di garantire ospitalità ai familiari delle persone assistite o agli operatori.

In tal senso, è opportuno che il contratto di comodato, laddove stipulato in forma scritta, specifichi le attività per le quali è concesso l'utilizzo dell'immobile, evidenziando le caratteristiche del collegamento funzionale delle attività stesse rispetto alle attività e finalità istituzionali del comodante.

Per quanto riguarda, invece, la nozione di collegamento "**strutturale**" tra comodatario e comodante, individuata dalla norma in commento come ipotesi alternativa, si deve fare riferimento anche in questo caso alle indicazioni fornite dalla giurisprudenza della Corte di Cassazione in merito alle condizioni che possono consentire il mantenimento dell'esenzione IMU laddove si tratti di utilizzo del bene da parte del comodatario. Ed invero, secondo l'orientamento della Cassazione, in particolare, ciò è possibile quando *"il comodatario sostanzialmente utilizzi il bene in attuazione dei compiti istituzionali dell'ente concedente, con il quale sussista uno stretto rapporto di strumentalità che potrebbe definirsi «compenetrante», ovverosia il caso «in cui l'immobile è concesso in comodato a un altro ente non commerciale appartenente alla stessa struttura dell'ente concedente per lo svolgimento di un'attività meritevole prevista dalla norma agevolativa"*. (Si vedano, tra le altre, Cass. 11 marzo 2020, n. 6795; Cass., 12 maggio 2021, n. 12539; Cass. 16 febbraio 2023, n. 4953).

Ricapitolando, quindi, affinché la norma di esenzione, di cui al citato comma 71, lett. a) dell'art. 1 della legge n. 213 del 2023, possa ritenersi applicabile è necessario che tra i due enti non commerciali sussista, tra gli altri requisiti, un rapporto di strumentalità o dal punto di vista funzionale o dal punto di vista strutturale.

Passando, invece, all'esame della norma di interpretazione autentica di cui alla successiva **lett. b)**, si ricorda che la stessa prevede che *"gli immobili si intendono utilizzati quando sono strumentali alle destinazioni di cui all'articolo 7, comma 1, lettera i), del decreto legislativo n. 504 del 1992, anche in assenza di esercizio attuale delle attività stesse, purché essa non determini la cessazione definitiva della strumentalità"*.

In merito, occorre precisare che anche tale intervento si pone nel solco della giurisprudenza venutasi ad affermare, ad opera della Corte di Cassazione, sul tema della strumentalità dell'immobile all'esercizio delle attività considerate. Ed invero, nella sentenza n. 27242 del 2022 è stato chiarito il principio secondo cui *«... l'esenzione non spetta quando l'immobile perda il carattere di strumentalità all'esercizio delle attività considerate...»* (cfr. Cass. n. 9948/2008) e che *«il mancato utilizzo effettivo dell'immobile, per essere irrilevante ai fini del riconoscimento dell'esenzione, deve avere una «causa» che ne escluda il possibile significato che sia cessata la strumentalità del bene all'esercizio delle attività protette»*, così come, *«pur essendo vero che la destinazione dell'immobile, per prevalere ai fini del riconoscimento dell'esenzione, non può essere una destinazione che resti concretamente inattuata, è altrettanto vero che non ogni mancato utilizzo sia capace di escludere il diritto al trattamento agevolato, ma solo quello che sia indizio di un mutamento della destinazione o della cessazione della strumentalità del bene»* (cfr. Cass. n. 20516/2016, ma, nello stesso senso, anche Cass. n. 9100/2020)". La Corte in detta sentenza, a maggior fondamento della propria statuizione, riconosce infatti *"l'irrilevanza del mero temporaneo inutilizzo del bene per ragioni più o meno transitorie, contando, invece, ai fini della perdita del beneficio, il venir meno del carattere strumentale dell'immobile rispetto alle attività cui era destinato"*.

A sua volta nell'ordinanza n. 9444 del 2023, la Corte riconosce *"l'esenzione «agli immobili di (Omissis) e di (Omissis)» (v. pagina n. 9 della sentenza di primo grado), il tutto dopo aver richiamato il principio di diritto affermato da questa Corte secondo cui «in tema di ICI l'esenzione dall'imposta prevista dal D.Lgs. 1992, art. 7 comma 1, lett. i) del spetta anche ove il bene non sia stato utilizzato, purché ciò sia avvenuto, come accertato dal giudice di merito, per una causa che non abbia comportato la cessazione della sua strumentalità rispetto all'esercizio delle attività protette, non potendo rilevare, come elemento ostativo ai fini del riconoscimento del beneficio, un concetto quantitativo di utilizzo, del tutto estraneo previsione normativa (Cass. 12-10-2016 n. 20515)»*.

Pertanto, la norma, ponendosi in linea con la giurisprudenza sopra riportata, chiarisce quali sono i parametri cui fare riferimento per valutare la persistenza della strumentalità in rapporto all'utilizzazione del bene per lo svolgimento delle attività esentabili.

---

### 2. IL REGOLAMENTO 19 NOVEMBRE 2012, N. 200

Il Regolamento n. 200 del 2012 ha dato attuazione alle disposizioni di cui al comma 3 dell'art. 91-bis del D. L. n. 1 del 2012, il cui oggetto è precisato nell'art. 2 che costituisce un elemento fondamentale per individuare l'ambito di applicazione del Regolamento stesso.

Al riguardo, si precisa che le disposizioni contenute nel Regolamento sono dirette a stabilire, ai sensi dell'art. 91-bis, comma 3, del D. L. n. 1 del 2012 le modalità e le procedure per l'applicazione proporzionale, a decorrere dal 1º gennaio 2013, dell'esenzione dall'IMU per le unità immobiliari destinate ad un'utilizzazione mista, nei casi in cui non sia possibile procedere, ai sensi del comma 2 del citato art. 91-bis, all'individuazione degli immobili o delle porzioni di immobili adibiti esclusivamente allo svolgimento delle attività istituzionali con modalità non commerciali.

Al fine, quindi, di poter individuare quando un'attività istituzionale sia svolta con modalità non commerciali, come richiesto dalla norma ai fini dell'esenzione, sono stati indicati nel regolamento i requisiti necessari per tale qualificazione, partendo prima da quelli di carattere generale enucleati al comma 1 dell'art. 3, e, poi, quelli più specifici e particolari che tengono conto delle diverse peculiarità dei vari settori interessati, esplicati al successivo art. 4.

Prima di passare ad esaminare singolarmente i diversi requisiti è opportuno focalizzare l'attenzione sulle definizioni recate dall'art. 1 del Regolamento.

#### 2.1 Le definizioni dell'art. 1 del Regolamento

Nel rinviare al prosieguo della trattazione l'esame di ciascuna attività, merita particolare attenzione, innanzitutto, la definizione di enti non commerciali contenuta nella lett. c) dell'art. 1 in esame, in base alla quale si intendono come tali gli enti pubblici e privati diversi dalle società, di cui all'art. 73, comma 1, lett. c), del TUIR, che non hanno per oggetto esclusivo o principale l'esercizio di attività commerciale.

In merito, invece, a questi ultimi elementi, bisogna avere riguardo alla successiva lett. d) dell'art. 1 del Regolamento, in base alla quale si intende per *"oggetto esclusivo"* quello determinato in base alla legge, all'atto costitutivo o allo statuto, se esistenti in forma di atto pubblico o di scrittura privata autenticata o registrata; mentre per *"oggetto principale"* l'attività essenziale per realizzare direttamente gli scopi primari indicati dalla legge, dall'atto costitutivo o dallo statuto.

Merita attenzione anche l'esame della lett. p) dell'art. 1 del Regolamento, la quale chiarisce che per *"modalità non commerciali"* si intendono le *"modalità di svolgimento delle attività istituzionali prive di scopo di lucro che, conformemente al diritto dell'Unione Europea, per loro natura non si pongono in concorrenza con altri operatori del mercato che tale scopo perseguono e costituiscono espressione dei principi di solidarietà e sussidiarietà"*. A questo proposito, si sottolinea che l'espresso richiamo al diritto dell'Unione Europea costituisce una tutela importante, poiché garantisce, in generale, che l'attività non sia in concorrenza con altri operatori del mercato che perseguono uno scopo di lucro, caratteristica, questa, fondamentale per le attività non economiche e sia simultaneamente espressione dei principi costituzionali di solidarietà e di sussidiarietà rispetto all'offerta pubblica di servizi di utilità sociale, ove esistente.

#### 2.2 Il requisito soggettivo

Per quanto riguarda il requisito soggettivo, l'art. 7, comma 1, lett. i), del D. Lgs. n. 504 del 1992 richiama i soggetti di cui all'art. 73, comma 1, lett. c), del TUIR, vale a dire gli enti pubblici e privati diversi dalle società che non hanno per oggetto esclusivo o principale l'esercizio di attività commerciale residenti nel territorio dello Stato.

In tale ambito, quindi, devono essere ricompresi:

- gli enti pubblici, vale a dire gli organi e le amministrazioni dello Stato;
- gli enti territoriali (comuni, consorzi tra enti locali, comunità montane, province, regioni, associazioni e enti gestori del demanio collettivo, camere di commercio);
- le aziende sanitarie e gli enti pubblici istituiti esclusivamente per lo svolgimento di attività previdenziali, assistenziali e sanitarie;
- gli enti pubblici non economici;
- gli istituti previdenziali e assistenziali;
- le Università ed enti di ricerca;
- le aziende pubbliche di servizi alla persona (ex IPAB);
- gli enti privati, cioè gli enti disciplinati dal codice civile (associazioni, fondazioni e comitati) e gli enti disciplinati da specifiche leggi di settore, come, ad esempio: le organizzazioni di volontariato (legge 11 agosto 1991, n. 266); le organizzazioni non governative (legge 26 febbraio 1987, n. 49, art. 5); le associazioni di promozione sociale (legge 7 dicembre 2000, n. 383); le associazioni sportive dilettantistiche (art. 90 della legge 27 dicembre 2002, n. 289); le fondazioni risultanti dalla trasformazione degli enti autonomi lirici e delle istituzioni concertistiche assimilate (D. Lgs. 23 aprile 1998, n. 134); le ex IPAB privatizzate (a seguito, da ultimo, dal D. Lgs. 4 maggio 2001, n. 207); gli enti che acquisiscono la qualifica fiscale di Onlus (D. Lgs. 4 dicembre 1997, n. 460). Si ricorda, infine, per completezza, il D. Lgs. 3 luglio 2017, n. 117, concernente il Codice del Terzo settore, che è intervenuto sulla materia e alla cui disciplina occorre anche fare riferimento.

Occorre precisare che nell'ambito degli enti privati non commerciali vanno ricompresi anche gli enti ecclesiastici civilmente riconosciuti secondo le previsioni dell'Accordo modificativo del Concordato Lateranense (legge 25 marzo 1985, n. 121 per la Chiesa cattolica) e delle intese tra lo Stato italiano e le altre confessioni religiose (ad esempio: legge 11 agosto 1984, n. 449, per la Tavola valdese; legge 22 novembre 1988, n. 516, per l'Unione italiana delle chiese cristiane avventiste del 7° giorno; legge 22 novembre 1988, n. 517, per le Assemblee di Dio in Italia - ADI; legge 8 marzo 1989, n. 101, per le Comunità ebraiche italiane; legge 12 aprile 1995, n. 116, per l'Unione cristiana evangelica battista d'Italia - UCEBI; legge 29 novembre 1995, n. 520 per la Chiesa evangelica luterana d'Italia-CELI; legge 30 luglio 2012, n. 126 per la Sacra Arcidiocesi ortodossa d'Italia ed Esarcato per l'Europa Meridionale; legge 30 luglio 2012, n. 127 per la chiesa di Gesù Cristo dei Santi degli ultimi giorni; art. 16 della legge 30 luglio 2012, n. 128 per la Chiesa Apostolica in Italia; legge 31 dicembre 2012, n. 245 per i Buddhisti; legge 31 dicembre 2012, n. 246 per gli Induisti).

> **ATTENZIONE**
>
> Vale la pena di ricordare che nell'ambito del requisito soggettivo di cui all'art. 7, comma 1, lett. i), del D. Lgs. n. 504 del 1992, **non rientrano tutte le organizzazioni non lucrative di utilità sociale (ONLUS)** di cui al D. Lgs 4 dicembre 1997, n. 460 in quanto, come precisato al punto 1.12 della circolare dell'Agenzia delle Entrate n. 168/E del 26 giugno 1998, *"la riconducibilità nella categoria soggettiva delle ONLUS prescinde da qualsiasi indagine sull'oggetto esclusivo o principale dell'ente e, quindi, sulla commercialità o meno dell'attività di fatto dallo stesso svolta"*.
>
> Tuttavia, è bene sottolineare che l'art. 21 di quest'ultimo provvedimento prevede che *"i comuni, le province, le regioni e le province autonome di Trento e di Bolzano possono deliberare nei confronti delle ONLUS la riduzione o l'esenzione dal pagamento dei tributi di loro pertinenza e dai connessi adempimenti"*.

#### 2.3 Il requisito oggettivo

Per quanto concerne, invece, il requisito oggettivo richiesto dall'art. 7, comma 1, lett. i) del D. Lgs. n. 504 del 1992, occorre che gli immobili utilizzati dagli enti non commerciali siano destinati esclusivamente allo svolgimento delle attività:

- assistenziali;
- previdenziali;
- sanitarie;
- ricerca scientifica;
- didattiche;
- ricettive;
- culturali;
- ricreative;
- sportive;
- indicate dall'art. 16, lett. a), della legge 20 maggio 1985, n. 222, vale a dire le attività di religione e di culto, che sono *"quelle dirette all'esercizio del culto e alla cura delle anime, alla formazione del clero e dei religiosi a scopi missionari alla catechesi, all'educazione cristiana"*.

A questo proposito giova evidenziare che, ai fini di una lettura costituzionalmente orientata della norma in commento conforme al principio di laicità dello Stato e di tutela della libertà di espressione del sentimento religioso, fissata dagli artt. 2, 3, 7, 8, 19 e 20 della Costituzione, occorre fare riferimento non solo, come espressamente previsto dalla norma alle attività di cui all'art. 16 in questione, ma anche a quelle attività di religione e culto, individuate secondo i criteri fissati nelle Intese siglate con le Confessioni religiose, ai sensi dell'art. 8 Cost., nonché alle attività di culto degli enti degli istituti eretti in enti morali, ai sensi della L. 24 giugno 1929, n. 1159 [legge n. 449 del 1984 per le Chiese rappresentate dalla Tavola Valdese; art.15 della legge n. 517 del 1988 per le Assemblee di Dio in Italia; art. 22 della legge n. 516 del 1988 per l'Unione Italiana delle cristiane avventiste del 7° giorno; art. 26 della legge n. 101 del 1989 per l'Unione delle Comunità ebraiche italiane; art. 11 della legge n. 116 del 1995 per l'Unione Cristiana Evangelica Battista d'Italia (UCEBI); art. 22 della legge n. 520 del 1995 per la Chiesa Evangelica Luterana in Italia (CELI); art. 15 della legge n. 126 del 2012 per la Sacra Arcidiocesi ortodossa d'Italia ed Esarcato per l'Europa Meridionale; art. 22 della legge 127 del 2012 per la chiesa di Gesù Cristo dei Santi degli ultimi giorni; art. 16 della legge n. 128 del 2012 per la Chiesa Apostolica in Italia; art. 10 della legge n. 245 del 2012 per i Buddhisti; art. 11 della legge n. 246 del 2012 per gli Induisti].

Si ricorda che l'esenzione prevista per gli immobili in cui si svolge l'attività di ricerca scientifica si applica a decorrere dal periodo di imposta 2014, a norma dell'art. 2, comma 3, del D. L. n. 102 del 2013.

---

### 3. I requisiti generali e di settore

Il Regolamento n. 200 del 2012, in attuazione del comma 3, dell'art. 91-bis del D. L. n. 1 del 2012 individua agli artt. 3 e 4, i requisiti, generali e di settore, per qualificare le attività di cui alla lett. i) del comma 1 dell'art. 7 del D. Lgs. n. 504 del 1992, come svolte con modalità non commerciali.

A tale proposito, occorre, innanzitutto, ricordare che, con la risoluzione n. 1/DF del 3 dicembre 2012, è stato evidenziato, in merito alla decorrenza delle norme che definiscono lo svolgimento con modalità non commerciali delle attività istituzionali, che la data del 1° gennaio 2013 è fissata dal comma 3 del predetto art. 91-bis del D. L. n. 1 del 2012, esclusivamente con riferimento al rapporto proporzionale disciplinato all'art. 5 del Regolamento. La stessa norma stabilisce, invece, che i requisiti generali e di settore valgono ai fini dell'applicazione della lett. i), comma 1, dell'art. 7 del D. Lgs. n. 504 del 1992, la quale prevede che l'esenzione si applica agli immobili *"destinati esclusivamente allo **svolgimento con modalità non commerciali** di attività assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive, nonché delle attività di cui all'articolo 16, lettera a), della legge 20 maggio 1985, n. 222"*.

Pertanto, nel documento di prassi amministrativa, è stato puntualizzato che:

1) il pagamento dell'IMU, relativo all'anno 2012, debba essere effettuato tenendo conto dei requisiti stabiliti nel regolamento n. 200 del 2012, agli articoli 3 e 4;
2) a partire dall'anno d'imposta 2013, come anche affermato dal comunicato del Governo del 9 ottobre 2012, essendo ormai definito nel suo complesso *"il quadro regolatorio, sia primario che secondario"*, l'IMU dovrà essere versata sulla base degli anzidetti requisiti e in ragione del rapporto proporzionale.

#### 3.1 I requisiti generali

L'art. 3 del Regolamento, come anticipato, è dedicato ai *"requisiti generali per lo svolgimento con modalità non commerciali delle attività istituzionali"*, che, in quanto tali, sono comuni a tutte le varie attività istituzionali.

In particolare, la norma in commento chiarisce che tali attività sono svolte con modalità non commerciali quando l'atto costitutivo o lo statuto dell'ente non commerciale prevedono:

**a)** il divieto di distribuire, anche in modo indiretto, utili e avanzi di gestione nonché fondi, riserve o capitale durante la vita dell'ente, in favore di amministratori, soci, partecipanti, lavoratori o collaboratori, a meno che la destinazione o la distribuzione non siano imposte per legge, ovvero siano effettuate a favore di enti che per legge, statuto o regolamento, fanno parte della medesima e unitaria struttura e svolgono la stessa attività ovvero altre attività istituzionali direttamente e specificamente previste dalla normativa vigente;

**b)** l'obbligo di reinvestire gli eventuali utili e avanzi di gestione esclusivamente per lo sviluppo delle attività funzionali al perseguimento dello scopo istituzionale di solidarietà sociale;

**c)** l'obbligo di devolvere il patrimonio dell'ente non commerciale in caso di suo scioglimento per qualunque causa, ad altro ente non commerciale che svolga un'analoga attività istituzionale, salvo diversa destinazione imposta dalla legge.

Nella risoluzione n. 3/DF del 4 marzo 2013 è stato, innanzitutto, precisato che detti requisiti generali integrano quelli di carattere soggettivo già previsti dalla lett. i), comma 1, dell'art. 7 del D. Lgs. n. 504 del 1992, la cui mancanza determina, quindi, la perdita del requisito di carattere soggettivo e di conseguenza quella del beneficio fiscale.

Nello stesso documento di prassi amministrativa è stata chiarita l'esatta portata delle disposizioni recate dalle lett. a) e c) del comma 1, dell'art. 3 del Regolamento.

In merito alla lett. a), è stato precisato che la disposizione in essa contenuta, nell'ambito del divieto di distribuire utili e avanzi di gestione nonché fondi, riserve o capitali durante la vita dell'ente, ammette solo alcune eccezioni, individuate nel caso in cui la distribuzione sia prevista dalla legge e nell'ipotesi in cui tale distribuzione avviene a favore di un ente appartenente alla medesima e unitaria struttura ovvero che svolge o la stessa attività meritevole oppure altre attività istituzionali direttamente e specificamente previste dalla normativa vigente.

A quest'ultimo proposito, la risoluzione chiarisce che per *"altre attività istituzionali direttamente e specificamente previste dalla normativa vigente"* devono intendersi quelle espressamente previste dalla lett. i), comma 1, dell'art. 7 del D. Lgs. n. 504 del 1992.

Per quanto concerne, invece, la lett. c) dell'art. 3 del Regolamento che prevede la devoluzione del patrimonio dell'ente non commerciale in caso di scioglimento dello stesso ad un altro ente non commerciale che *"svolga un'analoga attività istituzionale"*, è stato evidenziato che – attesa la diversa terminologia utilizzata dalla precedente lett. a) – detta locuzione non può che riferirsi a un'attività affine o omogenea o di sostegno all'attività istituzionale svolta dall'ente in scioglimento, come, ad esempio, l'attività di promozione della cultura che è inquadrabile per le sue caratteristiche nello stesso ambito dell'attività didattica, espressamente prevista dall'art. 7, comma 1, lett. i), del D. Lgs. n. 504 del 1992.

---

### 4. I requisiti di settore

L'art. 4 del Regolamento è, invece, dedicato agli *"ulteriori requisiti"*, ossia a quei requisiti di settore che le attività istituzionali devono possedere per poter essere considerate svolte con modalità non commerciali e che attengono alla natura della singola attività istituzionale.

A tale proposito, si deve evidenziare che, come si legge nelle premesse al Regolamento in parola, *"il Consiglio di Stato… ha sottolineato l'esigenza che i contenuti del presente regolamento risultino quanto più conformi ai parametri comunitari di riferimento, con la conseguente necessità di un appropriato dettaglio dei criteri discretivi operanti, in relazione ai diversi settori di attività considerata, ai fini dell'individuazione, nelle fattispecie concrete, della sussistenza o meno del requisito della commercialità nelle medesime attività"*.

Si deve sottolineare che questi requisiti integrano quelli di carattere oggettivo già previsti dalla lett. i), comma 1, dell'art. 7 del D. Lgs. n. 504 del 1992, la cui mancanza determina, pertanto, la perdita del requisito di carattere oggettivo e di conseguenza il venir meno del beneficio fiscale.

#### 4.1 Le Attività Assistenziali e Sanitarie

Passando all'analisi delle diverse attività disciplinate dall'art. 4 del Regolamento, si deve iniziare dalle attività assistenziali e sanitarie, definite dal precedente art. 1.

##### Le Attività Assistenziali

Per quanto riguarda le attività assistenziali, la lett. f), dell'art. 1 del Regolamento le individua, a norma dell'art. 128 del D. Lgs. 31 marzo 1998, n. 112 in quelle relative alla predisposizione ed erogazione di servizi, gratuiti e a pagamento, o di prestazioni economiche destinati a rimuovere e superare le situazioni di bisogno e di difficoltà che la persona umana incontra nel corso della sua vita, escluse soltanto quelle assicurate dal sistema previdenziale e da quello sanitario, nonché quelle assicurate in sede di amministrazione della giustizia.

##### Le Attività Sanitarie

Per quanto riguarda, invece, le attività sanitarie, la lett. h) dell'art. 1 del Regolamento le individua in quelle dirette ad assicurare i livelli essenziali di assistenza definiti dal D.P.C.M. 29 novembre 2001, il quale è stato emanato in attuazione del D. Lgs. 30 dicembre 1992, n. 502, recante il *"Riordino della disciplina in materia sanitaria, a norma dell'articolo 1 della L. 23 ottobre 1992, n. 421"*.

Si ricorda che gli enti non commerciali devono formare parte integrante del sistema sanitario nazionale, che offre una copertura universale e si basa sul principio di solidarietà. In particolare, l'art. 1, comma 18, del D. Lgs. n. 502 del 1992, stabilisce che *"le istituzioni e gli organismi a scopo non lucrativo concorrono, con le istituzioni pubbliche e quelle equiparate di cui all'articolo 4, comma 12, alla realizzazione dei doveri costituzionali di solidarietà, dando attuazione al pluralismo etico-culturale dei servizi alla persona"*.

Nell'ambito delle attività sanitarie rientrano anche le prestazioni sociosanitarie che, a norma dell'art. 3-septies del citato D. Lgs. n. 502 del 1992 sono tutte le attività atte a soddisfare, mediante percorsi assistenziali integrati, bisogni di salute della persona che richiedono unitariamente prestazioni sanitarie e azioni di protezione sociale in grado di garantire, anche nel lungo periodo, la continuità tra le azioni di cura e quelle di riabilitazione. Inoltre, le prestazioni sociosanitarie comprendono:

**a)** prestazioni sanitarie a rilevanza sociale, cioè le attività finalizzate alla promozione della salute, alla prevenzione, individuazione, rimozione e contenimento di esiti degenerativi o invalidanti di patologie congenite e acquisite;

**b)** prestazioni sociali a rilevanza sanitaria, cioè tutte le attività del sistema sociale che hanno l'obiettivo di supportare la persona in stato di bisogno, con problemi di disabilità o di emarginazione condizionanti lo stato di salute.

In attuazione dell'art. 3-septies del D. Lgs. n. 502 del 1992 è stato emanato il D.P.C.M. 14 febbraio 2001, che contiene l'atto di indirizzo e coordinamento in materia di prestazioni socio-sanitarie e disciplina le tipologie di prestazioni dovute in base a progetti personalizzati in presenza di bisogni di salute e di azioni di protezione sociale; ulteriori indicazioni sono fornite dalla legislazione e dalla programmazione regionale.

Lo stesso provvedimento stabilisce aree (materno infantile, disabili, anziani e persone non autosufficienti, etc.), prestazioni-funzioni, criteri di finanziamento e di ripartizione della spesa, stabilendo le quote a carico del Servizio sanitario nazionale e del Comune interessato fatta salva la compartecipazione da parte dell'utente prevista dalla disciplina regionale e comunale.

##### Il rispetto dei requisiti del comma 2 dell'art. 4 del Regolamento

Tutto ciò premesso, si deve evidenziare che il comma 2 dell'art. 4 del Regolamento prevede che lo svolgimento delle attività assistenziali e sanitarie è effettuato con modalità non commerciali quando le stesse rispettano almeno una delle condizioni indicate nelle seguenti lettere:

**a)** sono accreditate e contrattualizzate con lo Stato, le Regioni e gli enti locali e sono svolte, in ciascun ambito territoriale e secondo la normativa ivi vigente, in maniera complementare o integrativa rispetto al servizio pubblico, e prestano a favore dell'utenza, alle condizioni previste dal diritto dell'Unione europea e nazionale, servizi sanitari e assistenziali gratuiti, salvo eventuali importi di partecipazione alla spesa previsti dall'ordinamento per la copertura del servizio universale;

**b)** se non accreditate e contrattualizzate con lo Stato, le Regioni e gli enti locali, sono svolte a titolo gratuito ovvero dietro versamento di corrispettivi di importo simbolico e, comunque, non superiore alla metà dei corrispettivi medi previsti per analoghe attività svolte con modalità concorrenziali nello stesso ambito territoriale, tenuto anche conto dell'assenza di relazione con il costo effettivo del servizio.

##### I requisiti della lett. A)

In merito alla lett. a) dell'art. 4, comma 2, del Regolamento, si deve precisare che gli enti non commerciali beneficiano dell'esenzione IMU, laddove rispettino i requisiti prescritti dalla norma, indipendentemente da eventuali importi di partecipazione alla spesa da parte dell'utente e/o dei familiari. In questi casi, infatti, si è in presenza di una forma di cofinanziamento di servizi prevista per legge, in quanto necessaria a garantire *"la copertura del servizio universale"*.

In tutti i casi di accreditamento, contrattualizzazione, convenzionamento di cui all'art. 4, comma 2, lett. a), nei settori assistenziale e sanitario si è quindi in presenza di attività svolte con modalità non commerciali, a prescindere dalla quota di partecipazione di volta in volta richiesta all'utente e alla sua famiglia.

Si può concludere, pertanto, che gli enti non commerciali che svolgono le attività in parola, che soddisfano tutte le condizioni previste dalla legge, non possono essere considerati imprese e, quindi, possono beneficiare dell'esenzione in esame.

##### I requisiti della lett. B)

La lett. b), comma 2, dell'art. 4 del Regolamento è dedicata alle attività non accreditate e contrattualizzate o convenzionate con lo Stato, le Regioni e gli enti locali. Tale lettera non si rende applicabile, quindi, per le attività suscettibili di accreditamento per le quali la commercialità o meno delle modalità di svolgimento va individuata con riferimento esclusivo al parametro regolamentare individuato dall'accreditamento, contrattualizzazione o convenzionamento di cui sopra. Confliggerebbe con lo spirito della norma e risulterebbe contradditorio, infatti, che – una volta che il Regolamento n. 200 del 2012 abbia individuato un parametro cui commisurare la spettanza totale o parziale dell'esenzione – allo stesso parametro se ne sovrapponga un secondo che, invece, interviene solamente nei casi in cui l'attività, non essendo suscettibile di accreditamento, contrattualizzazione o convenzionamento, necessita di un confronto con il libero mercato.

In quest'ultimo caso, per poter beneficiare dell'esenzione dall'IMU, le attività devono essere svolte a titolo gratuito ovvero dietro versamento di corrispettivi di importo simbolico e, comunque, non superiore alla metà dei corrispettivi medi previsti per analoghe attività svolte con modalità concorrenziali nello stesso ambito territoriale, tenuto anche conto dell'assenza di relazione con il costo effettivo del servizio.

Lo stesso vale per i servizi forniti dietro versamento di un compenso simbolico in merito ai quali la Commissione stabilisce che, *"per avere natura simbolica il compenso non deve essere commisurato al costo del servizio, e dall'altro, che il limite della metà del prezzo medio, fissato per le stesse attività svolte nello stesso ambito territoriale con modalità concorrenziali, può essere utilizzato solo per escludere il diritto all'esenzione (come indicano le parole "in ogni caso") e non implica a contrario che possano beneficiare dell'esenzione i fornitori di servizi che applicano un prezzo al di sotto di tale limite"*.

La Commissione chiarisce che il compenso per potersi definire simbolico, innanzitutto, deve essere sganciato dal costo del servizio e non deve, quindi, essere posto in relazione al costo sostenuto dall'ente non commerciale, dovendosi, al contrario, trattare di un compenso di modico importo tale da non poter rappresentare una remunerazione del costo del servizio sostenuto dall'ente non commerciale.

In secondo luogo, il limite della metà del prezzo medio, fissato per le medesime attività svolte nello stesso ambito territoriale con modalità concorrenziali, rappresenta un parametro che deve essere utilizzato solo al fine di escludere il diritto all'esenzione dall'IMU nel caso in cui il compenso ricevuto dall'ente non commerciale superi il suddetto limite.

Al contrario, come chiarito dalla Commissione, il riferimento alla metà del prezzo medio, non può essere utilizzato quale criterio per valutare il diritto all'esenzione nell'ipotesi in cui i fornitori del servizio applicano un prezzo inferiore a tale parametro.

Sulla base degli anzidetti principi enucleati dalla decisione della Commissione europea spetta, quindi, al comune, in sede di verifica delle dichiarazioni e dei versamenti effettuati dagli enti non commerciali, valutare la simbolicità dei corrispettivi praticati da ciascun ente non commerciale, non potendosi effettuare in astratto una definizione di corrispettivo simbolico, poiché in tal modo si violerebbe la finalità perseguita dalla decisione della Commissione.

Il comma 2 dell'art. 4 del Regolamento, riferendosi anche alle attività assistenziali, interessa un'estrema varietà di attività (residenziali, semiresidenziali, domiciliari, di erogazione di beni primari, mense, formule varie di accompagnamento nei percorsi di vita, case protette, comunità alloggio, gruppi di appartamento, etc.) e di destinatari (persone anziane autosufficienti, famiglie con difficoltà, famiglie di detenuti, minori, devianze giovanili, vittime di genere, ex detenuti, povertà estreme, immigrazione, dipendenze da alcool, droga, gioco, etc.).

La coesistenza tra soggetti non commerciali e soggetti con scopo di lucro nello stesso ambito territoriale, che è un elemento per l'applicazione del beneficio fiscale, in concreto non si verifica nella maggior parte dei servizi socio assistenziali sopra esemplificati.

Detta coesistenza può verificarsi solo nel campo dei servizi assistenziali agli anziani e qualche iniziativa si può presentare anche nel campo delle dipendenze, ad esempio da droga e da alcool.

A parte l'assistenza agli anziani autosufficienti, si tratta in questi ultimi casi di attività sociosanitarie in gran parte rientranti nella lett. a), comma 2, dell'art. 4 del Regolamento in esame e generalmente accreditate e contrattualizzate. In assenza, invece, di un quadro normativo che permetta la possibilità di ottenere l'accreditamento, il convenzionamento ovvero la contrattualizzazione, occorre prendere in considerazione anche le ipotesi in cui si verifica il cofinanziamento della prestazione socio-assistenziale da parte dell'ente locale.

Ciò si può verificare, ad esempio, nell'ipotesi di una casa di riposo per anziani autosufficienti che beneficia per i soggetti in condizioni di disagio economico di un contributo da parte dell'Ente locale a titolo di integrazione della retta.

In tali fattispecie, le prestazioni comunque rimaste a carico del soggetto assistito saranno soggette ai limiti previsti dall'art. 4, comma 2, lett. b), del Regolamento.

L'ambito territoriale nel settore socio-assistenziale è generalmente quello comunale; non dovrebbe, comunque, superare i confini regionali, per il concetto di prossimità che è alla base dell'azione sociale e perché avrebbe poco senso un confronto con eventuali sporadiche realtà a notevole distanza dall'ambiente di vita dell'assistito.

#### 4.2 Le Attività Didattiche

Le attività didattiche, ai sensi dell'art. 1, comma 1, lett. i), del Regolamento, sono quelle dirette all'istruzione e alla formazione di cui alla legge 28 marzo 2003, n. 53. Il comma 3 dell'art. 4 del Regolamento prevede che lo svolgimento di tali attività si ritiene effettuato con modalità non commerciali se:

**a)** l'attività è paritaria rispetto a quella statale e la scuola adotta un regolamento che garantisce la non discriminazione in fase di accettazione degli alunni;

**b)** sono comunque osservati gli obblighi di accoglienza di alunni portatori di handicap, di applicazione della contrattazione collettiva al personale docente e non docente, di adeguatezza delle strutture agli standard previsti, di pubblicità del bilancio;

**c)** l'attività è svolta a titolo gratuito, ovvero dietro versamento di corrispettivi di importo simbolico e tali da coprire solamente una frazione del costo effettivo del servizio, tenuto anche conto dell'assenza di relazione con lo stesso.

Sembra utile a questo punto procedere nell'illustrazione dello svolgimento di dette attività, tenendo separate l'attività didattica svolta dalle scuole di ogni ordine e grado da quella svolta nelle Università, attese le diverse problematiche relative allo svolgimento di tali attività.

##### La Scuola Paritaria

Bisogna innanzitutto premettere che, a norma dell'art. 1, comma 1, della legge 10 marzo 2000, n. 62, il sistema nazionale di istruzione è costituito dalle scuole statali e dalle scuole paritarie private e degli enti locali.

Sulla base di tale premessa, si richiama la **lett. a) del comma 3, dell'art. 4 del Regolamento**, nella parte in cui prevede espressamente che l'attività debba essere paritaria rispetto a quella statale. A tal fine, il comma 2 dell'art. 1 della legge n. 62 del 2000 dispone che *"si definiscono scuole paritarie, a tutti gli effetti degli ordinamenti vigenti, in particolare per quanto riguarda l'abilitazione a rilasciare titoli di studio aventi valore legale, le istituzioni scolastiche non statali, comprese quelle degli enti locali, che, a partire dalla scuola per l'infanzia, corrispondono agli ordinamenti generali dell'istruzione, sono coerenti con la domanda formativa delle famiglie e sono caratterizzate da requisiti di qualità ed efficacia di cui ai commi 4, 5 e 6"* dello stesso art. 1.

Per quanto riguarda il requisito della *"non discriminazione in fase di accettazione degli alunni"* prescritto dalla lett. a) comma 3, dell'art. 4, del Regolamento, si osserva che l'art. 1, comma 3, secondo capoverso, della legge n. 62 del 2000 dispone che *"le scuole paritarie, svolgendo un servizio pubblico, accolgono chiunque, accettandone il progetto educativo, richieda di iscriversi. […] Il progetto educativo indica l'eventuale ispirazione di carattere culturale o religioso. Non sono comunque obbligatorie per gli alunni le attività extra-curriculari che presuppongono o esigono l'adesione ad una determinata ideologia o confessione religiosa"*. Inoltre, l'art. 1, comma 4, della legge n. 62 del 2000, impone alle scuole paritarie di impegnarsi ad accettare *"l'iscrizione alla scuola per tutti gli studenti i cui genitori ne facciano richiesta, purché in possesso di un titolo di studio valido per l'iscrizione alla classe che essi intendono frequentare"*.

In riferimento alla **lett. b), del comma 3, dell'art. 4 del Regolamento**, si deve sottolineare che il requisito dell'osservanza *"degli obblighi di accoglienza degli alunni portatori di handicap"* è ripreso dall'art. 1, comma 3, secondo capoverso, della legge n. 62 del 2000, il quale dispone che le scuole paritarie, svolgendo un servizio pubblico, accolgono chiunque richieda di iscriversi, *"compresi gli alunni e gli studenti con handicap"*. Oltre a ciò, l'art. 1, comma 4, lett. e), della legge n. 62 del 2000 impone alle scuole paritarie di impegnarsi a dare *"applicazione delle norme vigenti in materia di inserimento di studenti con handicap o in condizioni di svantaggio"*.

Per quanto concerne il requisito del rispetto dell'applicazione della *"contrattazione collettiva al personale docente e non docente"*, presente sempre nella lett. b), comma 3, dell'art. 4 del Regolamento, si deve avere riguardo a quanto stabilito nell'art. 1, comma 4, lett. h), della legge n. 62 del 2000, che impone alle scuole paritarie di dare applicazione a *"contratti individuali di lavoro per personale dirigente e insegnante che rispettino i contratti collettivi nazionali di settore"*.

Anche il requisito di *"adeguatezza delle strutture agli standard previsti"* contenuto nella stessa lett. b), trova una sua corrispondente collocazione nell'art. 1, comma 5, della legge n. 62 del 2000, secondo il quale le scuole paritarie *"sono soggette alla valutazione dei processi e degli esiti da parte del sistema nazionale di valutazione secondo gli standard stabiliti dagli ordinamenti vigenti"*. La stessa norma prevede che le scuole paritarie possono avvalersi, **in misura non superiore a un quarto delle prestazioni complessive**, *"di prestazioni volontarie di personale docente purché fornito di relativi titoli scientifici e professionali ovvero ricorrere anche a contratti di prestazione d'opera di personale fornito dei necessari requisiti"*. Occorre, inoltre, soffermarsi su quanto stabilisce la lett. b), del comma 4 dell'art. 1, della medesima legge, in base alla quale le scuole paritarie devono impegnarsi ad avere la *"disponibilità di locali, arredi e attrezzature didattiche propri del tipo di scuola e conformi alle norme vigenti"*.

In ordine al requisito *"di pubblicità del bilancio"* presente nella più volte citata lett. b), comma 3, dell'art. 4 del Regolamento bisogna fare riferimento al disposto dell'art. 1, comma 4, lett. a), della legge n. 62 del 2000, per il quale le scuole paritarie sono tenute all'attestazione della titolarità della gestione e alla pubblicità dei bilanci.

È importante sottolineare che sia l'originaria presenza di tutti i predetti requisiti nonché il permanere della loro sussistenza sono soggetti a controllo da parte del Ministero dell'Istruzione e del Merito (MIM), poiché l'art. 1, comma 6, della legge n. 62 del 2000, prevede che detto Ministero *"accerta l'originario possesso e la permanenza dei requisiti per il riconoscimento della parità"*.

Da ultimo, si deve ricordare che fra le attività didattiche sono ricomprese le "sezioni primavera" di cui all'art. 2, comma 3, lett. b), del D. Lgs. n. 65 del 2017.

Si deve, altresì, far presente che anche i "servizi educativi per l'infanzia" di cui all'art. 2, comma 3, del D. Lgs. n. 65 del 2017 rientrano nelle attività didattiche.

##### L'Istruzione e Formazione Professionale (IEFP)

Si deve sottolineare che l'assetto normativo del secondo ciclo di istruzione e formazione è costituito da due sottosistemi. Infatti, oltre a quello dell'Istruzione Secondaria Superiore, che è articolato nei Licei, negli Istituti tecnici e negli Istituti professionali – e dunque da istituzioni educative di competenza statale – vi è quello dell'Istruzione e Formazione Professionale (IeFP), di competenza delle Regioni, che, a seguito della legge n. 53 del 2003 e dei relativi decreti legislativi 15 aprile 2005, n. 76 e 17 ottobre 2005 n. 226, è parte costitutiva del *"sistema educativo nazionale di istruzione e formazione"*.

Nello stesso tempo la IeFP è soggetta al rispetto delle *"norme generali sull'istruzione"* dettate dallo Stato (art. 117, comma 2, lett. n), e dei *"livelli essenziali delle prestazioni"* (i cosiddetti LEP) sempre stabiliti dallo Stato e che devono essere garantiti sull'intero territorio nazionale (art. 117, comma 2, lett. m), Cost.).

L'erogazione delle prestazioni della IeFP, con particolare riferimento all'ambito della formazione iniziale connessa all'obbligo formativo e al diritto-dovere di istruzione, non viene effettuata direttamente né dalle Regioni, né da istituzioni pubbliche costituite ovvero dipendenti dalle autonomie territoriali, ma avviene – fatti salvi gli Istituti Professionali di Stato (IPS), i quali operano in funzione sussidiaria rispetto alle istituzioni formative del privato sociale – per il tramite di istituzioni formative liberamente create dal privato sociale e operanti, secondo il principio di sussidiarietà orizzontale (art. 118, comma 4, Cost.) in regime di accreditamento.

Le regioni attivano i percorsi della IeFP iniziale ricorrendo al plafond finanziario disponibile per lo più sulla base degli strumenti di finanziamento che originariamente erano destinati alla *"formazione professionale"* del previgente sistema.

Occorre, comunque, sottolineare che i frequentanti dei percorsi della IeFP iniziale non versano alle istituzioni formative accreditate alcun corrispettivo per la frequenza dei corsi.

Per quanto riguarda i parametri indicati dal comma 3, dell'art. 4 del Regolamento si fa presente che è sostanzialmente rispettato il requisito dell'attività che deve essere paritaria rispetto a quella statale di cui alla lett. a). L'assetto dell'offerta formativa è, infatti, sostanzialmente corrispondente a quello paritario circa il comune rispetto degli standard da parte dei soggetti che vi operano. Va ribadito che il regime di accreditamento, disciplinato in sede regionale sulla base dei LEP, stabiliti dallo Stato nel D. Lgs. n. 226 del 2005, dà luogo a un sistema di IeFP in cui tutte le istituzioni formative – sia pubbliche che del privato sociale – agiscono nel rispetto di standard comuni. Infatti, l'art. 15 del citato D. Lgs. n. 226 del 2005 prescrive al comma 2 che *"Nell'esercizio delle loro competenze legislative esclusive in materia di istruzione e formazione professionale e nella organizzazione del relativo servizio le Regioni assicurano i livelli essenziali delle prestazioni definiti dal presente Capo"* e al successivo comma 3 che i *"livelli essenziali di cui al presente Capo costituiscono requisiti per l'accreditamento delle istituzioni che realizzano i percorsi"*.

Per la IeFP risulta rispettato anche il requisito della *"non discriminazione in fase di accettazione degli alunni"* di cui alla lett. a) del comma 3 dell'art. 4 del Regolamento. Infatti, a livello nazionale, l'art. 16, comma 1, del D. Lgs. n. 226 del 2005 stabilisce che *"le Regioni assicurano (…) il soddisfacimento dell'offerta formativa. (…)"*. Tale principio trova poi specifica attuazione nelle discipline poste dalle leggi regionali, e in specie nelle prescrizioni contenute sia nel regime di accreditamento che nei bandi regionali, ove si impone alle istituzioni formative la necessaria accettazione di tutti i soggetti che chiedono l'iscrizione ai percorsi della IeFP.

Passando ai requisiti della lett. b), comma 3, dell'art. 4 del Regolamento, si evidenzia che il rispetto del requisito dell'osservanza *"degli obblighi di accoglienza degli alunni portatori di handicap"* è assicurato attraverso un primo Accordo quadro del 19 giugno 2003 il cui punto 11 dispone che le parti convengono che negli accordi territoriali sia prevista l'utilizzazione delle strutture con particolare riferimento alle misure di orientamento *"di personalizzazione dei percorsi e di sostegno agli allievi disabili"*.

Per quanto riguarda il requisito dell'applicazione della *"contrattazione collettiva al personale docente e non docente"* è garantito dall'art. 21, comma 1, lett. c), del D. Lgs. n. 226 del 2005, il quale prevede che le Regioni assicurano il rispetto dei contratti collettivi nazionali di lavoro del personale dipendente dalle medesime istituzioni.

In merito, invece, al rispetto del requisito di *"adeguatezza delle strutture agli standard previsti"* lo stesso l'art. 21, comma 1, del D. Lgs n. 226 del 2005 stabilisce che le Regioni assicurano: *"f) l'adeguatezza dei locali, in relazione sia allo svolgimento delle attività didattiche e formative, sia al rispetto della normativa vigente in materia di sicurezza sui luoghi di lavoro, di prevenzione incendi e di infortunistica; g) l'adeguatezza didattica, con particolare riferimento alla disponibilità di laboratori, con relativa strumentazione per gli indirizzi formativi nei quali la sede formativa intende operare; h) l'adeguatezza tecnologica, con particolare riferimento alla tipologia delle attrezzature e strumenti rispondenti all'evoluzione tecnologica; i) la disponibilità di attrezzature e strumenti ad uso sia collettivo che individuale; l) la capacità di progettazione e realizzazione di stage, tirocini ed esperienze formative, coerenti con gli indirizzi formativi attivati."*

Il requisito *"di pubblicità del bilancio"* è rispettato laddove alla lett. b), comma 1, del citato art. 21 si prevede che le Regioni assicurano l'adeguatezza delle capacità gestionali e della situazione economica. Il criterio della pubblicità del bilancio è poi assolto sia in sede di accreditamento regionale che di partecipazione ai bandi regionali per la partecipazione ai percorsi di IeFP finanziati.

##### Le Università

Si deve precisare che le Università, al pari degli altri enti esaminati ai paragrafi precedenti, rientrano a tutti gli effetti tra quelli che svolgono attività didattica di cui all'art. 7, comma 1, lett. i), del D. Lgs. n. 504 del 1992, nonostante che la lett. i), comma 1, dell'art. 1 del Regolamento individui le attività didattiche in quelle di cui alla legge 28 marzo 2003, n. 53 in materia di istruzione e di formazione professionale che sono articolate in un sistema educativo che va dalla scuola dell'infanzia fino ai licei e all'istruzione e alla formazione professionale.

Il fondamento di tale assunto può essere agevolmente rinvenuto al punto 27 della già citata *"Comunicazione della Commissione sull'applicazione delle norme dell'Unione europea in materia di aiuti di Stato alla compensazione concessa per la prestazione di servizi di interesse economico generale"* laddove nei servizi pubblici d'istruzione si fa rientrare anche *"l'offerta di istruzione universitaria"*.

Occorre, comunque, verificare se per questi enti sono rispettati tutti i requisiti previsti da detta normativa ai fini dell'applicazione dei requisiti di settore di cui all'art. 4, comma 3 del Regolamento.

In merito al carattere paritario dell'istruzione, occorre richiamare l'art. 1 del R. D. 31 agosto 1933 n. 1592, il quale prevede che l'istruzione superiore, che ha per fine quello di promuovere il progresso della scienza e di fornire la cultura scientifica necessaria per l'esercizio degli uffici e delle professioni, può essere impartita anche nelle università e negli istituti liberi non statali legalmente riconosciuti.

Muovendo da questo presupposto, con riferimento alla lett. a), comma 3, dell'art. 4 del Regolamento, laddove viene richiesto che l'attività didattica sia paritaria rispetto a quella statale, con riferimento alle università non statali legalmente riconosciute, si evidenzia che:

- le università non statali sono istituzioni, promosse o gestite da enti e da privati, che ricevono un riconoscimento legale e che vengono autorizzate, con provvedimento avente forza di legge, a rilasciare titoli accademici universitari di valore legale identico a quelli rilasciati dalle università statali (art. 10 della legge 1° ottobre 1973 n. 580; art. 6 della legge 7 agosto 1990, n. 245);
- il D.M. 22 ottobre 2004, n. 270, in materia di autonomia didattica degli atenei, stabilisce sia per le università statali che per quelle non statali i criteri generali per l'ordinamento degli studi universitari e individua le differenti tipologie di titoli di studio che le stesse possono rilasciare;
- le università e gli istituti superiori non statali legalmente riconosciuti operano nell'ambito delle norme dell'art. 33, ultimo comma, della Costituzione e delle leggi che li riguardano, nonché dei principi generali della legislazione in materia universitaria in quanto compatibili (art. 1 della legge 29 luglio 1991, n. 243).

L'università non statale costituisce, dunque, un'alternativa – non sostitutiva né concorrenziale – ai servizi erogati dall'università statale, collaborando con quest'ultima alla determinazione di un'offerta didattica e formativa più ampia e articolata. In relazione al requisito della *"non discriminazione in fase di accettazione degli alunni"* prescritto sempre dalla lett. a), comma 3, dell'art. 4 del Regolamento, si ricorda che le università non statali danno piena attuazione al principio di uguaglianza sancito dall'art. 3 della Costituzione e per l'accesso degli studenti si attengono ai requisiti di ammissione ai corsi di studio, come definiti dall'art. 6 del sopracitato D. M. n. 270 del 2004.

Con riguardo alla lett. b), comma 3, dell'art. 4 del Regolamento, si sottolinea che il requisito dell'osservanza *"degli obblighi di accoglienza degli alunni portatori di handicap"* viene soddisfatto dall'ottemperanza alle disposizioni di cui all'art. 14 del D.P.C.M. 9 aprile 2001 laddove vengono individuati gli interventi da porre in essere a favore degli studenti in situazione di handicap. Agli stessi, in relazione alle specifiche tipologie di disabilità, viene fornito ampio accesso alle informazioni intese ad orientarli nei percorsi formativi e universitari e alle procedure amministrative connesse, nonché a quelle relative ai servizi e alle risorse disponibili e alle relative modalità di accesso.

In merito al rispetto dell'applicazione della *"contrattazione collettiva al personale docente e non docente"*, presente sempre nella lett. b), comma 3, dell'art. 4 del Regolamento, si ricorda che, ai sensi dell'art. 3, comma 2, del D. Lgs. 30 marzo 2001, n. 165, a docenti e ricercatori universitari si applicano le norme regolanti il rapporto di pubblico impiego non privatizzato.

Per quanto riguarda, invece, il requisito di *"adeguatezza delle strutture agli standard previsti"* anch'esso individuato dalla sopracitata lett. b), comma 3, dell'art. 4 del Regolamento, si richiama il D.M. 30 gennaio 2013 n. 47, in tema di potenziamento dell'autovalutazione, di accreditamento iniziale e periodico delle sedi e dei corsi di studio e di valutazione periodica. La normativa prevede che tutte le università, statali e non, siano fatte oggetto di valutazione da parte dell'ANVUR (Agenzia nazionale di valutazione del sistema universitario e della ricerca) per quanto concerne la qualità della didattica e della ricerca, dei corsi di laurea, dell'organizzazione delle sedi e dei corsi di studio, nonché per la presenza e i requisiti delle strutture al servizio degli studenti, come le aule e le biblioteche, per il resto degli strumenti didattici e tecnologici e, non ultimo, per la sostenibilità economico-finanziaria dell'ateneo.

Circa il requisito *"di pubblicità del bilancio"*, sempre richiamato dalla lett. b), comma 3, dell'art. 4 del Regolamento, al medesimo si adeguano anche le università non statali, in forza del D. Lgs. 27 gennaio 2012, n. 18. recante *"Introduzione di un sistema di contabilità economico patrimoniale e analitica, del bilancio unico e del bilancio consolidato nelle università, a norma dell'articolo 5, comma 1 lettera b) e art. 4 lettera a) della Legge 30 dicembre 2010 n. 240"*. L'art. 8, comma 3, del citato decreto dispone, infatti, che il bilancio unico d'ateneo d'esercizio venga fatto oggetto di pubblicità sul sito istituzionale delle università.

Un riferimento particolare deve essere effettuato per le Università Pontificie che sono state oggetto della Circolare n. 13/E del 9 maggio 2013, nella quale l'Agenzia delle Entrate, nel pronunciarsi sulla detraibilità delle spese sostenute per l'iscrizione e la frequenza ai corsi di laurea in teologia, ha riportato quanto affermato dal MIUR, secondo il quale a *"seguito della normativa derivante dagli accordi relativi ai Patti Lateranensi ed ai successivi accordi stipulati tra la Santa Sede e lo Stato italiano (art. 1 del d.P.R. 2 febbraio 1994, n. 175) i titoli pontifici di Licenza in Teologia sono riconosciuti dallo Stato italiano come Diploma Universitario e come Diploma di Laurea dell'Ordinamento Universitario italiano (ai sensi della legge n. 341 del 1990). Oltre al riconoscimento suddetto, lo Stato italiano riconosce i titoli accademici rilasciati dalle Università Pontificie, quali università straniere, ai sensi dell'art. 2 della legge 148/2002 e ai sensi del d.P.R. n. 189 del 30 luglio 2009"*.

##### Il rispetto dei requisiti della lett. c), comma 3, dell'art. 4 del Regolamento

Il rispetto dei requisiti di cui alla lett. c), comma 3, dell'art. 4 del Regolamento può essere esaminato unitariamente rispetto a tutti gli enti non commerciali, fin qui richiamati, che svolgono le attività didattiche.

Si ricorda che la lett. c), comma 3, dell'art. 4 del Regolamento stabilisce che lo svolgimento dell'attività deve essere effettuato *"a titolo gratuito, ovvero dietro versamento di corrispettivi di importo simbolico e tali da coprire solamente una frazione del costo effettivo del servizio, tenuto anche conto dell'assenza di relazione con lo stesso"*.

A questo proposito, si deve sottolineare che la Commissione europea nella decisione del 19 dicembre 2012 ha fatto riferimento alla *"Comunicazione della Commissione sull'applicazione delle norme dell'Unione europea in materia di aiuti di Stato alla compensazione concessa per la prestazione di servizi di interesse economico generale. Testo rilevante ai fini del SEE"*.

Per l'individuazione dei parametri necessari per determinare gli importi da versare a titolo di IMU si rinvia al paragrafo «3.2. Compilazione del Quadro B».

#### 4.3 Le Attività ricettive

Prima di affrontare l'esame della lett. j) dell'art. 1, comma 1, del Regolamento che riguarda le attività ricettive, potenzialmente meritevoli di esenzione, si deve focalizzare l'attenzione sulla circostanza che la norma in commento esclude, in ogni caso, dall'esenzione le attività svolte nelle strutture alberghiere e paralberghiere di cui all'art. 9 del D. Lgs. 23 maggio 2011, n. 79.

A questo proposito, occorre premettere che la Corte Costituzionale, con la sentenza n. 80 del 5 aprile 2012, ha dichiarato, tra l'altro, costituzionalmente illegittimo l'art. 9 del citato D. Lgs. n. 79 del 2011, statuendo che tale norma, contenente una classificazione e una disciplina delle strutture ricettive alberghiere e paralberghiere, accentra in capo allo Stato compiti e funzioni la cui disciplina era stata rimessa alle Regioni e alle Province autonome che finisce per alterare il riparto di competenze tra Stato e Regioni nella suddetta materia.

Per quanto qui di interesse si può, tuttavia, ritenere che la classificazione contenuta nell'art. 9 può costituire un generico punto di riferimento rispetto al quale prevale sempre la classificazione individuata a livello regionale.

Data questa premessa, si possono richiamare le strutture ricettive alberghiere e paralberghiere contenute nel citato art. 9:

- **a)** gli alberghi;
- **b)** i motels;
- **c)** i villaggi-albergo;
- **d)** le residenze turistico alberghiere;
- **e)** gli alberghi diffusi;
- **f)** le residenze d'epoca alberghiere;
- **g)** i bed and breakfast organizzati in forma imprenditoriale;
- **h)** le residenze della salute - beauty farm;
- **i)** ogni altra struttura turistico-ricettiva che presenti elementi ricollegabili a uno o più delle precedenti categorie.

Tornando all'esame della lett. j) dell'art. 1, comma 1, del Regolamento si precisa che le attività ricettive meritevoli di esenzione sono quelle che prevedono l'accessibilità limitata ai destinatari propri delle attività istituzionali e la discontinuità nell'apertura.

Per quanto riguarda la prima condizione, questa si verifica, in particolare, quando l'accessibilità non è rivolta a un pubblico indifferenziato ma ai soli destinatari propri delle attività istituzionali (ad esempio: alunni e famiglie di istituti scolastici, iscritti a catechismo, appartenenti alla parrocchia, membri di associazioni), mentre la seconda condizione risulta soddisfatta quando l'attività ricettiva per sua natura non è svolta per l'intero anno solare.

Rientrano in tale tipologia le strutture che esercitano attività di accoglienza strumentale in via immediata e diretta al culto e alla religione per la quale non è oggettivamente ipotizzabile l'esistenza di un mercato concorrenziale in cui operano enti commerciali. Si tratta di strutture regolarmente autorizzate nelle categorie di ricettività extralberghiera che costituiscono di fatto una species del tutto autonoma e irripetibile, in quanto caratterizzate dalla presenza di luoghi adibiti esclusivamente al culto e dalla programmazione di servizi di alloggio e di refezione con modalità e orari coerenti con lo svolgimento di pratiche di ritiro e di meditazione spirituale, anche in isolamento, così come individuate dalle specifiche dottrine confessionali.

Ferma restando l'esenzione in proporzione alla superficie adibita alla stabile convivenza religionis causa della comunità o del gruppo religioso ospitante ovvero adibita allo svolgimento di attività di culto non commerciali – quali ad esempio gli spazi adibiti a cappella o tempio – occorre, comunque, tener conto degli altri criteri fissati dall'art. 91-bis comma 3, del D. L. n. 1 del 2012, considerando che l'individuazione della quota esente dovrà essere calcolata in relazione agli spazi adibiti ad attività ricettiva in misura corrispondente al numero di soggetti ospitati gratuitamente e di quelli tenuti ad effettuare tale periodo di raccoglimento – in quanto appartenenti a enti e istituti aventi fine di religione e di culto, riconosciuti dalle Confessioni religiose che hanno stipulato con lo Stato italiano patti, accordi o intese – rapportato al numero totale degli ospiti accolti.

Relativamente, invece, alla ricettività sociale (il cosiddetto housing sociale), la lett. j), comma 1, dell'art. 1 del Regolamento n. 200 del 2012 prende in considerazione le attività dirette a garantire l'esigenza di sistemazioni abitative anche temporanee per bisogni speciali, ovvero svolte nei confronti di persone svantaggiate in ragione di condizioni fisiche, psichiche, economiche, sociali o familiari.

Un'attività ricettiva, quindi, per essere considerata di carattere sociale deve essere strumentale e strettamente funzionale al soddisfacimento di bisogni di natura sociale e deve porsi, pertanto, in rapporto complementare rispetto alla attività ricettiva pura e semplice che, in via generale, viene svolta nelle strutture alberghiere e paralberghiere. In particolare, questa tipologia di attività deve essere strumentale a obiettivi di:

- **assistenza o protezione sociale**, presupponendo, quindi, un bisogno assistenziale o di protezione dei beneficiari. Lo svolgimento di tale attività intende dare risposta di regola a esigenze abitative, anche temporanee, offrendo oltre al mero servizio di alloggio, l'utilizzo di spazi comuni che costituiscono ambienti ricreativi e di convivenza, anche extralavorativa, quali la disponibilità di una biblioteca, di uno spazio comune adibito alla refezione, di un ambiente adibito al lavaggio degli indumenti (come, a titolo esemplificativo, avviene nel caso del lavoratore fuori sede con retribuzione insufficiente a pagare un affitto, al padre separato, all'anziano semi autosufficiente); il paragone tariffario potrebbe essere fatto con i residence e/o strutture similari;
- **educazione e formazione**. In tale tipologia di attività rientrano la casa dello studente e il pensionato universitario. Anche qui il paragone (molto pragmaticamente utile a rafforzare l'esenzione) potrebbe essere con i residence e le strutture similari, ferma la necessità di comparare prestazioni omogenee (non si può in sintesi comparare la messa a disposizione di una camera con bagno ed uso cucina con l'attività di accudimento, accompagnamento, socializzazione e formazione di un pensionato universitario ben organizzato);
- **turismo sociale**; e qui effettivamente il parametro di riferimento potrebbe essere costituito dalle rette alberghiere del territorio di riferimento, ferme le modalità di accesso selezionato che prevedono sia la prassi che il diritto amministrativo.

##### Il rispetto dei requisiti del comma 4, dell'art. 4 del Regolamento

Secondo le indicazioni fornite dalla Commissione Europea nella decisione del 19 dicembre 2012 (punto 174), la comparazione tariffaria deve essere effettuata con i corrispettivi per *"attività analoghe svolte da enti commerciali nello stesso ambito territoriale, tenuto anche conto dell'assenza di relazione con il costo effettivo del servizio"*.

In questo ultimo caso, per poter beneficiare dell'esenzione dall'IMU, le attività devono essere svolte a titolo gratuito ovvero dietro versamento di corrispettivi di importo simbolico e, comunque, non superiore alla metà dei corrispettivi medi previsti per analoghe attività svolte con modalità concorrenziali nello stesso ambito territoriale, tenuto anche conto dell'assenza di relazione con il costo effettivo del servizio.

A questo proposito, la Commissione stabilisce che, *"per avere natura simbolica il compenso non deve essere commisurato al costo del servizio, e dall'altro, che il limite della metà del prezzo medio, fissato per le stesse attività svolte nello stesso ambito territoriale con modalità concorrenziali, può essere utilizzato solo per escludere il diritto all'esenzione (come indicano le parole "in ogni caso") e non implica a contrario che possano beneficiare dell'esenzione i fornitori di servizi che applicano un prezzo al di sotto di tale limite"*.

La Commissione chiarisce che il compenso per potersi definire simbolico, innanzitutto, deve essere sganciato dal costo del servizio e non deve, quindi, essere posto in relazione al costo sostenuto dall'ente non commerciale, dovendosi, al contrario, trattare di un compenso di modico importo tale da non poter rappresentare una remunerazione del costo del servizio sostenuto dall'ente non commerciale, escludendo al contempo una valutazione dell'importo del corrispettivo avulso dal contesto economico di riferimento.

Sulla base degli anzidetti principi enucleati dalla decisione della Commissione europea, spetta, quindi, al comune, in sede di verifica delle dichiarazioni e dei versamenti effettuati dagli enti non commerciali, valutare la simbolicità dei corrispettivi praticati da ciascun ente non commerciale, non potendosi effettuare in astratto una definizione di corrispettivo simbolico, poiché in tal modo si violerebbe la finalità perseguita dalla decisione della Commissione.

In secondo luogo, il limite della metà del prezzo medio, fissato per le medesime attività svolte nello stesso ambito territoriale con modalità concorrenziali, rappresenta un parametro che deve essere utilizzato solo al fine di escludere il diritto all'esenzione dall'IMU nel caso in cui il compenso ricevuto dall'ente non commerciale superi il suddetto limite.

Al contrario, come chiarito dalla Commissione, il riferimento alla metà del prezzo medio non può essere utilizzato quale criterio per valutare il diritto all'esenzione nell'ipotesi in cui i fornitori del servizio applicano un prezzo inferiore a tale parametro.

L'individuazione del prezzo medio pone la necessità di una ricognizione preferibilmente su base comunale delle tariffe medie praticate proprio dalle strutture ricettive di tipo alberghiero diverse da quelle che possono usufruire dell'esenzione e di quelle ricettive extralberghiere che operano al pari delle imprese in quanto gestite da enti commerciali.

A tale proposito bisogna, innanzitutto, specificare che, nel caso in cui nell'ambito comunale non esistano strutture di riferimento, detto ambito può essere esteso fino a quello regionale.

Occorre, inoltre, chiarire che la comparazione con attività *"analoghe"* impone la selezione di un campione di strutture caratterizzate da un'offerta di alloggio e di servizi accessori, nonché dell'eventuale messa a disposizione di spazi comuni, da valutare in relazione alla specifica tipologia di utenza della struttura per la quale si intende applicare l'esenzione.

Pertanto, per le categorie ricettive rivolte al "turismo sociale" occorre fare riferimento alle tariffe praticate da strutture alberghiere di bassa/media categoria (due/tre stelle) ubicate nel medesimo ambito territoriale di riferimento, mentre per le strutture ricettive destinate a far fronte ad esigenze abitative di carattere temporaneo, si ritiene che le strutture comparabili possano essere individuate nei c.d. "residence" ovvero in strutture ricettive similari, sempre debitamente autorizzate, che offrono di regola un periodo di soggiorno prolungato e una gamma di servizi accessori e/o utilità collaterali come individuate al paragrafo precedente.

#### 4.4 Le attività culturali e le attività ricreative

Le lett. k) e l) del comma 1, dell'art. 1 del Regolamento definiscono rispettivamente:

- le **attività culturali** come quelle attività rivolte a formare e diffondere espressioni della cultura e dell'arte. In tale categoria sono comprese le attività che rientrano nelle competenze del Ministero della cultura, e cioè musei, pinacoteche e simili e, con riguardo all'ambito dello spettacolo, i cinema ed i teatri.
- le **attività ricreative** come quelle attività dirette all'animazione del tempo libero; un esempio è rappresentato dalle realtà aggregative come i "**circoli ricreativi**".

Le attività in questione per poter beneficiare dell'esenzione dall'IMU devono essere svolte con modalità non commerciali che, a norma dell'art. 4, comma 5, del Regolamento, si ritengono tali se le stesse sono svolte a titolo gratuito ovvero dietro versamento di corrispettivi di importo simbolico e, comunque, non superiore alla metà dei corrispettivi medi previsti per analoghe attività svolte con modalità concorrenziali nello stesso ambito territoriale, tenuto anche conto dell'assenza di relazione con il costo effettivo del servizio.

A questo proposito, la Commissione stabilisce che, *"per avere natura simbolica il compenso non deve essere commisurato al costo del servizio, e dall'altro, che il limite della metà del prezzo medio, fissato per le stesse attività svolte nello stesso ambito territoriale con modalità concorrenziali, può essere utilizzato solo per escludere il diritto all'esenzione (come indicano le parole "in ogni caso") e non implica a contrario che possano beneficiare dell'esenzione i fornitori di servizi che applicano un prezzo al di sotto di tale limite"*.

La Commissione chiarisce che il compenso per potersi definire simbolico, innanzitutto, deve essere sganciato dal costo del servizio e non deve, quindi, essere posto in relazione al costo sostenuto dall'ente non commerciale, dovendosi, al contrario, trattare di un compenso di modico importo tale da non poter rappresentare una remunerazione del costo del servizio sostenuto dall'ente non commerciale, escludendo al contempo una valutazione dell'importo del corrispettivo avulso dal contesto economico di riferimento.

Sulla base degli anzidetti principi enucleati dalla decisione della Commissione europea spetta, quindi, al comune, in sede di verifica delle dichiarazioni e dei versamenti effettuati dagli enti non commerciali, valutare la simbolicità dei corrispettivi praticati da ciascun ente non commerciale, non potendosi effettuare in astratto una definizione di corrispettivo simbolico, poiché in tal modo si violerebbe la finalità perseguita dalla decisione della Commissione.

In secondo luogo, il limite della metà del prezzo medio, fissato per le medesime attività svolte nello stesso ambito territoriale con modalità concorrenziali, rappresenta un parametro che deve essere utilizzato solo al fine di escludere il diritto all'esenzione dall'IMU nel caso in cui il compenso ricevuto dall'ente non commerciale superi il suddetto limite.

Al contrario, come chiarito dalla Commissione, il riferimento alla metà del prezzo medio non può essere utilizzato quale criterio per valutare il diritto all'esenzione nell'ipotesi in cui i fornitori del servizio applicano un prezzo inferiore a tale parametro.

#### 4.5 Le attività sportive

La lett. m), comma 1, dell'art. 1 del Regolamento definisce le attività sportive come quelle rientranti nelle discipline riconosciute dal Comitato olimpico nazionale italiano (CONI) svolte dalle associazioni sportive e dalle relative sezioni non aventi scopo di lucro, affiliate alle federazioni sportive nazionali o agli enti nazionali di promozione sportiva riconosciuti ai sensi dell'art. 90 della legge 27 dicembre 2002, n. 289.

Il successivo art. 4, comma 6, del Regolamento prevede che lo svolgimento di tali attività si ritiene effettuato con modalità non commerciali se le stesse sono svolte a titolo gratuito, ovvero dietro versamento di un corrispettivo simbolico e, comunque, non superiore alla metà dei corrispettivi medi previsti per analoghe attività svolte con modalità concorrenziali nello stesso ambito territoriale, tenuto anche conto dell'assenza di relazione con il costo effettivo del servizio.

A questo proposito, la Commissione stabilisce che, *"per avere natura simbolica il compenso non deve essere commisurato al costo del servizio, e dall'altro, che il limite della metà del prezzo medio, fissato per le stesse attività svolte nello stesso ambito territoriale con modalità concorrenziali, può essere utilizzato solo per escludere il diritto all'esenzione (come indicano le parole "in ogni caso") e non implica a contrario che possano beneficiare dell'esenzione i fornitori di servizi che applicano un prezzo al di sotto di tale limite"*.

La Commissione chiarisce che il compenso per potersi definire simbolico, innanzitutto, deve essere sganciato dal costo del servizio e non deve, quindi, essere posto in relazione al costo sostenuto dall'ente non commerciale, dovendosi, al contrario, trattare di un compenso di modico importo tale da non poter rappresentare una remunerazione del costo del servizio sostenuto dall'ente non commerciale, escludendo al contempo una valutazione dell'importo del corrispettivo avulso dal contesto economico di riferimento.

Sulla base degli anzidetti principi enucleati dalla decisione della Commissione europea spetta, quindi, al comune, in sede di verifica delle dichiarazioni e dei versamenti effettuati dagli enti non commerciali, valutare la simbolicità dei corrispettivi praticati da ciascun ente non commerciale, non potendosi effettuare in astratto una definizione di corrispettivo simbolico, poiché in tal modo si violerebbe la finalità perseguita dalla decisione della Commissione.

In secondo luogo, il limite della metà del prezzo medio, fissato per le medesime attività svolte nello stesso ambito territoriale con modalità concorrenziali, rappresenta un parametro che deve essere utilizzato solo al fine di escludere il diritto all'esenzione dall'IMU nel caso in cui il compenso ricevuto dall'ente non commerciale superi il suddetto limite.

Al contrario, come chiarito dalla Commissione, il riferimento alla metà del prezzo medio non può essere utilizzato quale criterio per valutare il diritto all'esenzione nell'ipotesi in cui i fornitori del servizio applicano un prezzo inferiore a tale parametro.

Si deve comunque precisare che se negli immobili vengono esercitate attività sportive rientranti nelle discipline riconosciute dal CONI, detti immobili possono beneficiare dell'esenzione, a condizione che tali attività siano svolte dalle associazioni sportive e dalle relative sezioni non aventi scopo di lucro, affiliate alle federazioni sportive nazionali o agli enti nazionali di promozione sportiva riconosciuti ai sensi dell'art. 90 della legge n. 289 del 2002.

Per quanto attiene alle modalità di esercizio, è necessario che l'ente svolga nell'immobile esclusivamente attività sportiva agonistica "organizzata" direttamente (ad esempio: partite di campionato, organizzazione di corsi, tornei) e non si limiti a mettere a disposizione l'immobile per l'esercizio individuale dello sport (ad esempio: affitto di campi da tennis, gestione di piscine con ingressi a pagamento, affitto di campi da calcio a singoli o gruppi).

Ovviamente, nel caso di attività mista occorre applicare l'anzidetto criterio della gratuità della prestazione ovvero del corrispettivo simbolico.

In merito all'attività sportiva dilettantistica svolta dalle società ed associazioni sportive dilettantistiche riconosciute ai sensi dell'art. 90 della legge n. 289 del 2002, è bene precisare che la stessa consiste nella formazione, didattica, preparazione ed assistenza allo sport svolto a livello dilettantistico e amatoriale a fronte della corresponsione da parte dei frequentatori dell'importo dell'iscrizione.

In particolare, l'importo dell'iscrizione ha la mera funzione di consentire alle società e alle associazioni sportive dilettantistiche di organizzare l'attività sportiva all'interno delle Federazioni sportive nazionali e degli Enti di promozione sportiva, secondo quanto previsto dalla normativa di settore. Le associazioni e le società sportive dilettantistiche, infatti, essendo inserite nell'ordinamento sportivo, sostengono spese per le iscrizioni alle Federazioni Sportive Nazionali o agli Enti di promozione sportiva per le diverse discipline sportive organizzate, per il tesseramento dei propri frequentatori alle Federazioni Sportive Nazionali o agli Enti di Promozione Sportiva, per l'organizzazione dell'attività didattica concretizzantesi in corsi per le diverse discipline sportive e, in alcuni casi, per la partecipazione alle gare, anche in trasferta, organizzate dalle richiamate Federazioni ed Enti. Queste società devono anche sostenere spese per la manutenzione degli impianti che devono essere tenuti secondo le norme dettate dalle Federazioni Sportive Nazionali o dagli Enti di promozione sportiva in relazione alle diverse discipline. Spese sono anche previste per la formazione di tutti coloro che operano all'interno delle società e associazioni sportive dilettantistiche, che per la peculiarità dell'attività svolta, necessitano di continuo aggiornamento e preparazione.

Occorre tener presente che per creare atleti agonisti di vertice si devono compiere tutti i numerosi passaggi propedeutici: scuola bambini, scuola ragazzi, scuola amatori; organizzazione e partecipazione a manifestazioni e gare correlate le une alle altre.

Per il proseguimento di tale obiettivo il CONI, infatti, abbraccia l'intera attività sportiva dilettantistica sotto tutti i suoi aspetti: olimpico, base, promozionale, amatoriale, (escluso quello commerciale), attraverso i centri sportivi dilettantistici in quanto affiliati alle Federazioni sportive nazionali ed Enti di promozione sportiva.

I centri sportivi che non sono gestiti dai soggetti costituiti ai sensi dell'art. 90 della legge n. 289 del 2002, di contro, non sono tenuti al rispetto di detti percorsi, poiché non sono direttamente coinvolti nella promozione dello sport dilettantistico che registra costi elevatissimi anche a livello di base.

---

### 5. Le attività di ricerca scientifica

L'art. 2, comma 3, del D. L. 31 agosto 2013, n. 102, convertito, con modificazioni, dalla legge 28 ottobre 2013, n. 124, ha previsto che l'esenzione dall'IMU si applichi agli immobili nei quali si svolge l'attività di ricerca scientifica *"a decorrere dal periodo di imposta 2014"*, per cui, a partire da tale anno, sono soggetti all'obbligo dichiarativo anche gli immobili presso cui viene svolta tale attività.

Questa precisazione si è resa necessaria poiché la lett. n), comma 1, dell'art. 1 del Regolamento definisce le attività di ricerca scientifica come quelle di cui all'art. 5, comma 1, del decreto del Ministro dell'economia e delle finanze 8 maggio 2003, n. 139.

Tuttavia, l'art. 3, comma 1, del predetto decreto, che deve il suo fondamento normativo all'art. 55 della legge 27 dicembre 2002, n. 289, abrogato espressamente a decorrere dall'anno 2008, per effetto dell'art. 1, comma 352, della legge 27 dicembre 2006, n. 296, non può essere utilizzato per individuare i requisiti la cui osservanza avrebbe consentito di ottenere l'esenzione dall'IMU a partire dal 2012 per gli immobili in cui si svolge l'attività di ricerca scientifica. Essendo venuta meno l'efficacia dell'art. 55 della legge n. 289 del 2002 ed essendo correlato a tale norma il contenuto del D.M. n. 139 del 2003, quest'ultimo provvedimento deve ritenersi anch'esso abrogato per il venir meno della disposizione primaria che ne ha rappresentato il fondamento.

In altri termini, non è possibile, avvalendosi della norma del Regolamento n. 200 del 2012 e della definizione ivi contenuta, far rivivere il D.M. n. 139 del 2003, che contiene la disciplina di una agevolazione fiscale, che non è più in vigore, riferita ai soggetti che pongono in essere costi di ricerca e sviluppo.

Di conseguenza, si deve ribadire che l'esenzione dall'IMU per gli immobili in cui si svolge l'attività di ricerca scientifica decorre dall'anno d'imposta 2014, per effetto delle disposizioni dell'art. 2, comma 3, del D.L. n. 102 del 2013, convertito dalla legge n. 124 del 2013.

Al fine di individuare le attività di ricerca scientifica agevolabili, nell'impossibilità di utilizzare il predetto D. M. n. 139 del 2003, si deve fare riferimento alla lettera della disposizione normativa primaria che qualifica le attività di ricerca scientifica come quelle volte a *"sviluppare le conoscenze dell'uomo, della natura e della reciproca interazione attraverso l'analisi sistematica di fatti, la formulazione e verifica di ipotesi atte a spiegare i fenomeni naturali, l'enunciazione di leggi coerenti con i risultati dei processi cognitivi"*. Rientra nella nozione di attività di ricerca scientifica anche l'offerta del servizio di istruzione universitaria svolto attraverso l'attività di ricerca intesa anche come "ambiente" di apprendimento. Di tal che, può essere considerata attività di ricerca scientifica *"l'attività finalizzata allo studio e agli approfondimenti condotti secondo le specifiche discipline in cui si articola l'offerta didattica dell'ateneo e alla verifica dei risultati di tale attività in un rapporto di complementarietà con la didattica stessa"*.

Occorre, inoltre, chiarire che le attività di ricerca scientifica, per poter beneficiare dell'esenzione IMU, devono possedere i requisiti di cui all'art. 4, comma 7, del Regolamento n. 200 del 2012. Ai sensi di tale disposizione, lo svolgimento delle predette attività si ritiene effettuato con modalità non commerciali quando la ricerca, anche se affidata o commissionata da soggetti terzi, risponde all'interesse collettivo, vale a dire all'interesse della società nel suo complesso, e ha ad oggetto studi e ricerche che contribuiscono in maniera sostanziale a formare, preservare, elaborare e migliorare la conoscenza nonché a diffonderla, attraverso l'insegnamento e la pubblicazione dei risultati.

Tale requisito non sussiste, quindi, qualora la ricerca ha per oggetto finalità esclusivamente private che non apportano alcun beneficio alla comunità.

---

### 6. I criteri per la determinazione del rapporto proporzionale

Giova ribadire che l'esenzione dall'IMU si applica in proporzione all'utilizzazione non commerciale dell'immobile, quale risulta dalla dichiarazione, nei casi in cui non sia possibile procedere, ai sensi del comma 2 dell'art. 91-bis del D. L. n. 1 del 2012, all'individuazione degli immobili o porzioni di immobili adibiti esclusivamente allo svolgimento delle attività istituzionali con modalità non commerciali.

A questo fine l'art. 5, comma 1, del Regolamento individua gli elementi che devono essere presi in considerazione per determinare *"il rapporto proporzionale … con riferimento allo spazio, al numero dei soggetti nei confronti dei quali vengono svolte le attività con modalità commerciali ovvero non commerciali e al tempo"*.

Il successivo comma 2, per il quale, *"in caso di utilizzazione mista dell'immobile, il rapporto proporzionale è determinato anno per anno, con riferimento all'anno precedente"*, specifica i criteri in base ai quali devono essere determinati i suddetti elementi.

In particolare, la lett. a) dell'art. 5, comma 2, stabilisce che il rapporto proporzionale *"è determinato in base allo spazio quando l'unità immobiliare è utilizzata promiscuamente dall'ente non commerciale per le attività di cui alla lettera i), comma 1 dell'articolo 7 del decreto legislativo 30 dicembre 1992, n. 504, svolte con modalità non commerciali e per le attività di cui alla stessa lettera i), ma svolte con modalità commerciali ovvero per altre attività imponibili. In tale ipotesi l'utilizzazione proporzionale si ottiene determinando la frazione di unità in cui si svolge l'attività con modalità non commerciali in rapporto alla superficie totale dell'immobile"*.

Di conseguenza, per poter applicare il rapporto proporzionale è necessario che l'immobile sia sempre destinato allo svolgimento di una delle attività istituzionali cosiddette meritevoli (assistenziali, previdenziali, sanitarie, di ricerca scientifica, didattiche, ricettive, culturali, ricreative, sportive e di religione e di culto), anche se tale attività deve essere esercitata in parte con modalità commerciali e in parte con modalità non commerciali.

In tale ipotesi, la superficie adibita ad attività istituzionale non commerciale sarà esente da IMU.

Si fa presente che tale rapporto proporzionale è applicabile anche nel caso in cui l'immobile è utilizzato dall'ente non commerciale per l'esercizio di una delle attività istituzionali di cui sopra, svolta con modalità non commerciali, e per altre attività imponibili, vale a dire per attività che non rientrano tra quelle beneficiate dall'esenzione.

La successiva lett. b) del comma 2, dell'art. 5 del Regolamento prevede che il rapporto proporzionale è determinato *"in base al tempo quando l'unità immobiliare è utilizzata temporaneamente dall'ente non commerciale per le attività di cui alla lettera i), comma 1 dell'articolo 7 del decreto legislativo 30 dicembre 1992, n. 504, svolte con modalità non commerciali e per attività di cui alla stessa lettera i), ma svolte con modalità commerciali ovvero per altre attività imponibili. In tale ipotesi l'utilizzazione proporzionale si ottiene rapportando le giornate complessive in cui l'immobile viene utilizzato per lo svolgimento di attività con modalità non commerciali a quelle complessive di utilizzo"*.

Di conseguenza, il rapporto proporzionale va determinato in base al tempo quando l'immobile è utilizzato temporaneamente dall'ente non commerciale per una delle attività istituzionali cosiddette meritevoli, svolta con modalità non commerciali. Anche in quest'ultima ipotesi il rapporto è applicabile se l'immobile è utilizzato per lo svolgimento di una attività istituzionale meritevole con modalità commerciali, ovvero per l'esercizio di altre attività imponibili.

A tale proposito, si deve ritenere che, attesa la formulazione della norma regolamentare in esame, l'utilizzo temporaneo con modalità non commerciali sussiste quando l'immobile è utilizzato per un'attività istituzionale con le predette modalità per un periodo di tempo limitato, ad esempio, nel caso di un campo sportivo utilizzato da un ente non commerciale per i corsi di nuoto per un numero limitato di ore nell'arco della giornata e che, al di fuori di detto orario, è concesso ad un privato per l'uso del campo. In questa fattispecie il rapporto proporzionale si deve determinare in base al criterio temporale.

Bisogna, inoltre, tener conto della possibilità, frequente, che l'ente non commerciale debba far concorrere nella determinazione del rapporto proporzionale tutti e due i criteri, vale a dire quello spaziale e quello temporale. A tal fine occorre procedere nel modo che segue: si moltiplica il rapporto dello spazio "esente" (A), vale a dire il rapporto fra la superficie esente e la superficie complessiva dell'immobile, per il rapporto "esente" del tempo (B), vale a dire il rapporto fra le giornate di utilizzo per lo svolgimento di attività con modalità non commerciali e le giornate complessive di utilizzo, per 100.

In termini algebrici il rapporto proporzionale è dato dalla seguente espressione:

**Rapporto proporzionale = A x B x 100**

La lett. c) del comma 2, dell'art. 5 del Regolamento dispone, invece, che il rapporto proporzionale è determinato *"in base al numero dei soggetti nei confronti dei quali vengono svolte le attività con modalità non commerciali rapportato al numero complessivo dei soggetti nei confronti dei quali viene svolta l'attività, nel caso in cui l'unità immobiliare è sede dell'attività di cui alla lettera i), comma 1 dell'articolo 7 del decreto legislativo 30 dicembre 1992, n. 504, e le modalità di svolgimento delle stesse attività non sono riconducibili a quelle stabilite negli articoli 3 e 4"*.

Questa disposizione è specificamente destinata a regolare i casi in cui gli enti non commerciali, pur svolgendo negli immobili le attività istituzionali e, in particolare, l'attività didattica, non soddisfano tutti i requisiti generali e di settore necessari per fruire dell'esenzione.

In questa fattispecie le modalità di svolgimento dell'attività non sono riconducibili a quelle stabilite negli artt. 3 e 4 del Regolamento, vale a dire non si è in presenza di attività svolta con modalità non commerciali e, quindi, non può essere riconosciuta l'esenzione.

Considerata l'irragionevolezza di una interpretazione della norma da cui si faccia discendere la totale imponibilità dell'attività, si ritiene che, per individuare il rapporto proporzionale, occorra far riferimento, innanzitutto, al numero dei soggetti che risultano destinatari delle attività svolte con modalità non commerciali e che soddisfano i requisiti delle lett. a), b) e c), del comma 3, dell'art. 4 del Regolamento.

Il comma 3 dell'art. 5 del Regolamento disciplina il caso in cui risultino applicate una pluralità di attività (attività miste) precisando che in tale ipotesi il rapporto proporzionale *"è determinato con riferimento allo spazio adibito alle singole attività e al tempo cui le medesime sono esercitate rapportato allo spazio e al tempo complessivo. In tale ipotesi, si considerano svolte con modalità non commerciali le attività per le quali ricorrono i requisiti previsti dagli articoli 3 e 4"*.

Questa disposizione è destinata a regolare i casi più comuni in cui l'immobile è adibito allo svolgimento di una pluralità di attività istituzionali, anche ad opera di enti non commerciali tra loro collegati.

È il caso, ad esempio, di una scuola paritaria in un edificio in cui il medesimo ente non commerciale gestore della scuola svolge anche l'attività di colonie estive e o di convitti.

In una tale fattispecie il rapporto proporzionale deve essere determinato con riferimento allo spazio adibito alle singole attività e al tempo in cui le medesime sono esercitate rapportato allo spazio e al tempo complessivo.

A tal fine, si devono considerare svolte con modalità non commerciali le attività per le quali ricorrono i requisiti stabiliti dagli articoli 3 e 4 del Regolamento.

---

### 7. La decisione della Commissione Europea del 19 dicembre 2012 e la sua evoluzione

In considerazione della potenziale incidenza delle disposizioni agevolative in materia di IMU previste a favore degli enti non commerciali rispetto al principio comunitario del divieto degli aiuti di Stato, il comma 4 dell'art. 91-bis del D. L. n. 1 del 2012 ha subordinato l'efficacia di quanto disposto dal medesimo art. 91-bis all'autorizzazione da parte della Commissione europea, ai sensi dell'art. 108, paragrafo 3, del Trattato sul funzionamento dell'Unione europea.

Per effetto di tale disposizione, le autorità italiane hanno notificato la normativa IMU alla Commissione europea, la quale con la decisione C(2012) 9461 final del 19 dicembre 2012, l'ha approvata dichiarando che nessuna delle tre misure esaminate (utilizzo esclusivo per attività meritorie, identificazione delle aree esenti e esenzione proporzionale applicabile nei casi di utilizzazione mista) costituisce un aiuto di Stato ai sensi dell'articolo 107, paragrafo 1, del Trattato sul funzionamento dell'Unione europea.

In particolare, la Commissione europea ha ritenuto che l'esenzione IMU a favore degli enti non commerciali non costituisce un aiuto di Stato, poiché manca un presupposto fondamentale della sua applicazione e, cioè, che vi sia un'attività economica svolta dall'ente beneficiario dell'aiuto. Se non vi è attività economica, il beneficiario dell'aiuto non può essere qualificato quale *"impresa"* ai sensi dell'art. 107, paragrafo 1, del Trattato, il quale richiede espressamente questo elemento soggettivo per l'esistenza dell'aiuto.

Sotto il profilo oggettivo e, in particolare, per ciò che attiene al requisito dell'esistenza di un'attività economica, la Commissione ha qualificato l'attività degli enti di cui trattasi non economica poiché, in base alla normativa IMU e al Regolamento n. 200 del 2012, l'esenzione spetta solo se sussistono le seguenti condizioni:

- l'attività sia svolta con modalità *"non commerciali"*, cioè priva del carattere della lucratività e tale da non porsi in concorrenza sul mercato con altri operatori che perseguono scopi lucrativi;
- l'attività svolta dall'ente realizzi espressione di principi di solidarietà e di sussidiarietà rispetto all'offerta pubblica di servizi di utilità sociale.

Tanto premesso, la Commissione ha ritenuto l'esenzione conforme al diritto europeo poiché l'ente che può beneficiarne:

- non persegue alcuno scopo di lucro; non è consentito nemmeno che l'ente realizzi utili attraverso operazioni commerciali effettuate in maniera occasionale;
- l'eventuale avanzo di gestione viene reinvestito esclusivamente per lo sviluppo delle attività con finalità sociali;
- in caso di scioglimento dell'ente, il patrimonio deve essere devoluto ad altro ente non commerciale che svolga un'analoga attività istituzionale.

In relazione al rispetto dei predetti requisiti, la Commissione ha espressamente precisato che il controllo sul loro rispetto debba essere effettuato dagli enti locali, sulla base delle informazioni contenute nella dichiarazione che deve essere inviata dai soggetti interessati.

Così, ad esempio, in materia di attività didattica, la Commissione ha espressamente riconosciuto che l'attività educativa finanziata dallo Stato, e per il quale sia prevista una partecipazione dell'alunno ai costi di tale servizio educativo sotto forma di iscrizione scolastica, non costituisce un'attività economica e, pertanto, è esente dall'IMU. A questi fini, la Commissione ha tenuto in considerazione le informazioni ricevute dall'Italia secondo le quali gli importi corrisposti nelle scuole paritarie sono generalmente comparabili alle iscrizioni previste dal sistema scolastico pubblico.

La Commissione, tuttavia, ha riconosciuto il carattere lucrativo dell'attività didattica svolta:

**a)** qualora le rette richieste siano volte a coprire (o addirittura a eccedere) il costo del servizio;

**b)** qualora le rette, ancorché non idonee a coprire il costo del servizio, tuttavia, siano superiori a quelle richieste nelle scuole pubbliche.

In tali ipotesi, l'attività è considerata economica, con la conseguenza che le scuole devono assoggettare ad IMU gli immobili in cui si svolge tale attività.

Le medesime regole valgono anche con riferimento alle attività assistenziali, sanitarie, ricettive, culturali, ricreative e sportive.

Alla luce della illustrata decisione del 19 dicembre 2012, pertanto, l'attività svolta dagli enti non commerciali può essere considerata non economica, e, di conseguenza, beneficiare dell'esenzione dall'imposta municipale propria qualora:

**a)** sia svolta *"a titolo gratuito"*; ovvero

**b)** dietro versamento di *"corrispettivi di importo simbolico"* tali da *"coprire solamente una frazione del costo effettivo del servizio, tenuto anche conto dell'assenza di relazione con lo stesso"*.

Per quanto riguarda, inoltre, la successiva decisione n. 2055 del 29 settembre 2016, la Commissione europea ha ritenuto che l'Italia non ha recuperato integralmente gli aiuti incompatibili concessi ai sensi dell'esenzione ICI applicabile dal 2006 al 2011 agli immobili utilizzati da enti non commerciali per fini specifici.

In particolare, la Commissione, nel valutare se l'Italia ha dato attuazione in maniera corretta alla precedente decisione del 2012 riguardante proprio l'ICI, ha ritenuto che lo Stato italiano non ha recuperato integralmente gli aiuti incompatibili poiché, relativamente all'obbligo dichiarativo per gli enti non commerciali in materia di IMU, con la dichiarazione del 2012 (termine prorogato al 4 febbraio 2013) l'Italia non ha obbligato i potenziali beneficiari a dichiarare:

- di aver ricevuto o meno l'aiuto di Stato incompatibile;
- di essere soggetti all'obbligo di recupero.

La Commissione aveva già sottolineato come solo un questionario accurato avrebbe permesso l'individuazione dei casi interessati al recupero. Se, infatti, fossero state indicate tutte le posizioni, le banche dati risultanti avrebbero permesso di organizzare un recupero efficiente.

Di conseguenza, non imponendo agli enti interessati di dichiarare l'eventuale aiuto ricevuto e di non aver già restituito tale importo, l'Italia non ha fatto il possibile per raccogliere le informazioni necessarie per procedere con il recupero dell'aiuto dichiarato incompatibile ai sensi dell'art. 14, paragrafi 1 e 3, del Regolamento CE, 22 marzo 1999, n. 659.

Per questo motivo la Commissione ha aperto nei confronti dell'Italia il procedimento di infrazione 2014/4202, tuttora aperto.

Nel frattempo, il Dipartimento delle Finanze, per favorire una rapida soluzione della procedura d'infrazione, ha provveduto a stabilire che, a decorrere dall'anno 2019, gli enti non commerciali, oltre alle informazioni ordinariamente richieste sulla situazione catastale immobiliare, avrebbero dovuto comunicare ulteriori dati relativi al c.d. "Monitoraggio UE" mediante un prospetto allegato alla dichiarazione.

L'obbligo in esame riguardava gli enti non commerciali che fossero già soggetti passivi IMU nel periodo 2006-2011 e le cui informazioni non erano state inserite, per i periodi dal 2012 al 2016, in una delle banche dati nazionali che il Dipartimento delle Finanze ha messo a disposizione della Commissione per la definizione della procedura di infrazione.

L'obbligo di dichiarazione è stato poi espletato, dapprima, con la dichiarazione relativa all'anno 2019 (prorogata al 31 dicembre 2020) che, ai sensi del D. M. 4 maggio 2023 recante *"Approvazione del modello di dichiarazione dell'imposta municipale propria (IMU) e della tassa per i servizi indivisibili (TASI) per gli enti non commerciali e delle relative istruzioni"*, ha dato luogo alla facoltà di presentare una dichiarazione integrativa entro il termine stabilito per la presentazione della successiva dichiarazione, vale a dire la dichiarazione relativa all'anno 2023.

Per completezza, si precisa che il D. M. del 4 maggio 2023, che aveva quale oggetto principale l'approvazione del nuovo modello dichiarativo, è stato abrogato dal D. M. 18 luglio 2024, come sarà chiarito di seguito.

Con il D. M. 18 luglio 2024 il Dipartimento delle Finanze ha provveduto all'approvazione di un nuovo modello dichiarativo, a partire dalla dichiarazione inerente all'anno 2024 (da presentarsi entro il 30 giugno 2025), contestualmente aggiornando le presenti istruzioni.

Per quanto riguarda il "Monitoraggio UE", il nuovo modello non contiene più alcun prospetto dedicato ai dati relativi al "Monitoraggio UE", in quanto tale adempimento deve considerarsi definitivamente concluso a seguito della sentenza della Corte di Giustizia dell'Unione Europea del 5 settembre 2024, resa nella causa C-261/23 P (Commissione Europea c/ Repubblica italiana).

Detta sentenza ha annullato la decisione della Commissione del 29 settembre 2016, n. 2055, per intervenuta decadenza, con conseguente venir meno dell'obbligo di recupero, nonché chiusura della relativa procedura di infrazione n. 2014/4202.

---

## PARTE SECONDA - LA DICHIARAZIONE

### 1. Caratteristiche generali

Il modello di dichiarazione oggetto delle presenti istruzioni deve essere presentato in ogni caso dagli enti non commerciali di cui all'art. 73, comma 1, lett. c) del TUIR – indipendentemente dalla destinazione degli immobili di cui essi sono in possesso – e non solo quando vengono svolte le attività cosiddette meritevoli di cui all'art. 7, comma 1, lett. i), del D. Lgs. n. 504 del 1992.

Il modello deve comunque essere sempre compilato in maniera puntuale e completa, seguendo le istruzioni fornite per ciascun campo.

Si rammenta che, come previsto dall'art. 1, comma 770, della legge n. 160 del 2019, la dichiarazione deve essere presentata su apposito modello approvato con decreto del Ministro dell'economia e delle finanze.

---

### 2. Modalità di compilazione della dichiarazione - Frontespizio

Il frontespizio del modello di dichiarazione contiene i dati necessari per l'identificazione dell'ente non commerciale e altre informazioni concernenti la dichiarazione stessa.

Gli spazi relativi al **codice fiscale** e alla **denominazione dell'ente** devono essere compilati indicando il codice fiscale ed i dati identificativi dell'ente non commerciale cui si riferisce la dichiarazione.

Il campo **"Anno d'imposta"** deve essere compilato con l'anno cui si riferisce la dichiarazione.

In corrispondenza della **"Tipologia ente"** dovrà essere indicata la tipologia di ente non commerciale cui appartiene il soggetto dichiarante, barrando la casella corrispondente con riferimento all'ente che presenta la dichiarazione.

Per quanto riguarda la **"Sede legale o amministrativa"** devono essere riportati l'indirizzo, il comune, la Provincia e il C.A.P.

Dovrà essere barrata la casella corrispondente al **"Tipo di dichiarazione"** (Dichiarazione/Dichiarazione integrativa), tenendo presente che:

- La prima casella deve essere barrata se si tratta di dichiarazione presentata per la prima volta per l'anno di imposta di riferimento. In caso di variazione dei dati precedentemente dichiarati, non deve essere barrata la casella "Dichiarazione integrativa" bensì la prima casella.
- La seconda casella deve essere barrata nei casi di presentazione di dichiarazione integrativa. In tale ipotesi, con riferimento agli immobili già dichiarati, devono essere compilati tutti i campi della dichiarazione, compresi quelli in cui non sono intervenute variazioni.

Il riquadro riservato all'**"Intermediario"** deve essere compilato indicando il codice fiscale del CAF o del professionista che provvede alla trasmissione, la data di presentazione della dichiarazione e la sottoscrizione dell'intermediario stesso.

Lo spazio in calce al frontespizio dedicato alla **"Sottoscrizione"** è riservato alla sottoscrizione dell'ente, che deve apporre la firma del rappresentante legale, o in caso di nomina, del rappresentante fiscale.

---

### 3. Descrizione dei Quadri

La dichiarazione si compone di 4 Quadri:

- Il **Quadro A** è dedicato alla descrizione degli immobili di proprietà dell'ente e delle relative utilizzazioni ai fini della determinazione dell'IMU dovuta.
- Il **Quadro B** è destinato alla raccolta dei dati necessari per la determinazione del rapporto proporzionale in caso di utilizzazione mista dell'immobile da parte dell'ente non commerciale.
- Il **Quadro C** riguarda l'esposizione, per ciascun comune, dell'ammontare dell'IMU dovuta dall'ente non commerciale.
- Il **Quadro D** contiene lo spazio per la firma del rappresentante legale dell'ente.

#### 3.1 Compilazione del Quadro A

Il **Quadro A** è organizzato in righe, ognuna delle quali è destinata all'indicazione dei dati relativi a ciascun immobile facente parte del patrimonio dell'ente non commerciale che presenta la dichiarazione.

Prima di procedere all'esame dei singoli campi è necessario soffermarsi sull'individuazione delle modalità di compilazione del Quadro A in relazione alla tipologia di utilizzazione dell'immobile nonché alle caratteristiche del possesso.

Innanzitutto, **è bene precisare che il Quadro A va sempre compilato, anche nel caso in cui l'intero immobile sia esente ai fini IMU**. La compilazione del quadro A è, infatti, essenziale non solo per la determinazione dell'imposta dovuta dall'ente non commerciale, ma anche per permettere al comune di verificare la correttezza delle informazioni dichiarate.

Per ogni immobile deve sempre essere compilata una riga del Quadro A, avendo cura di indicare in maniera esatta tutti i dati catastali richiesti e barrando, alternativamente, una delle caselle della sezione relativa all'utilizzazione (colonne da 11 a 17).

In particolare:

- La colonna 11 deve essere barrata nel caso in cui l'immobile sia utilizzato esclusivamente per l'esercizio di attività meritevoli svolte con modalità non commerciali e sia quindi totalmente esente.
- La colonna 12 deve essere barrata nel caso in cui l'immobile sia utilizzato in maniera mista per attività meritevoli svolte con modalità non commerciali e/o commerciali ovvero per altre attività imponibili; in tale caso dovrà essere compilato anche il Quadro B.
- La colonna 13 deve essere barrata nel caso in cui l'immobile sia utilizzato esclusivamente per l'esercizio di attività non meritevoli e sia quindi totalmente imponibile.
- La colonna 14 deve essere barrata nel caso in cui l'immobile rientri nella fattispecie di cui all'art. 1, comma 759, lett. g-bis), legge n. 160/2019 (immobili occupati abusivamente).
- La colonna 15 deve essere barrata nel caso di immobili non utilizzabili né disponibili per i quali sia stata presentata denuncia all'autorità giudiziaria in relazione ai reati di cui agli artt. 614, secondo comma, o 633 del codice penale. In tale ipotesi è necessario allegare copia della denuncia presentata.
- La colonna 16 è riservata ai casi in cui l'immobile sia posseduto dall'ente non commerciale ma concesso in comodato ad altro ente non commerciale funzionalmente o strutturalmente collegato, ai sensi dell'art. 1, comma 71, lett. a), della legge n. 213 del 2023.
- La colonna 17 deve essere barrata nel caso in cui l'immobile sia strumentale alle destinazioni meritevoli anche in assenza di esercizio attuale delle attività, ai sensi dell'art. 1, comma 71, lett. b), della legge n. 213 del 2023.

> **ATTENZIONE**
>
> Se l'immobile dichiarato nel Quadro A è utilizzato in maniera mista (colonna 12 barrata), è obbligatorio compilare il corrispondente Quadro B per la determinazione del rapporto proporzionale.

##### Come compilare i singoli campi del "Quadro A"

**Colonna 1 - "Comune"**: Indicare il codice catastale del comune (4 caratteri) in cui è situato l'immobile.

**Colonna 2 - "Provincia"**: Indicare la sigla automobilistica della provincia in cui è situato l'immobile.

**Colonna 3 - "Tipo immobile"**: Indicare la tipologia dell'immobile utilizzando i seguenti codici:
- T = Terreno agricolo
- F = Fabbricato
- A = Area fabbricabile

**Colonna 4 - "Sezione urbana/Comune catastale"**: Indicare la sezione urbana (per i fabbricati) o il comune catastale (per i terreni) in cui è situato l'immobile.

**Colonna 5 - "Foglio"**: Indicare il numero del foglio catastale.

**Colonna 6 - "Particella"**: Indicare il numero della particella catastale.

**Colonna 7 - "Subalterno"**: Indicare, se presente, il numero del subalterno.

**Colonna 8 - "Categoria catastale"**: Indicare la categoria catastale dell'immobile (es. A/10, C/1, D/8, ecc.).

**Colonna 9 - "Rendita catastale / Valore contabile / Reddito dominicale"**: Indicare:
- Per i fabbricati: la rendita catastale;
- Per i terreni agricoli: il reddito dominicale;
- Per le aree fabbricabili: il valore venale in comune commercio al 1° gennaio dell'anno di imposizione;
- Per i fabbricati del gruppo D non iscritti in catasto interamente posseduti da imprese e distintamente contabilizzati: il valore contabile determinato ai sensi dell'art. 1, comma 746, della legge n. 160 del 2019.

**Colonna 10 - "Quota di possesso"**: Indicare la quota di possesso dell'immobile in percentuale. Ad esempio, se l'ente possiede l'intero immobile indicare 100; se possiede la metà indicare 50.

**Colonne da 11 a 17 - "Utilizzazione"**: Barrare la casella corrispondente alla tipologia di utilizzazione dell'immobile, come sopra descritto.

**Colonna 18 - "Mesi di possesso"**: Indicare il numero di mesi di possesso nell'anno di riferimento. Il mese nel quale il possesso si è protratto per più della metà dei giorni è computato per intero.

**Colonna 19 - "Codice attività"**: Indicare il codice dell'attività svolta nell'immobile utilizzando i seguenti codici:

| Codice | Attività |
|--------|----------|
| 1 | Assistenziale |
| 2 | Previdenziale |
| 3 | Sanitaria |
| 4 | Ricerca scientifica |
| 5 | Didattica |
| 6 | Ricettiva |
| 7 | Culturale |
| 8 | Ricreativa |
| 9 | Sportiva |
| 10 | Religione e culto |
| 11 | Altre attività |

Nel caso in cui nell'immobile siano svolte più attività meritevoli, indicare il codice dell'attività prevalente.

**Colonna 20 - "Annotazioni"**: Spazio riservato per eventuali annotazioni o chiarimenti relativi all'immobile dichiarato.

#### 3.2 Compilazione del Quadro B

Il **Quadro B** deve essere compilato esclusivamente nel caso in cui l'immobile sia utilizzato in maniera mista (colonna 12 del Quadro A barrata) e sia quindi necessario determinare il rapporto proporzionale ai fini del calcolo dell'IMU dovuta.

Il Quadro B è strutturato in sezioni corrispondenti ai diversi criteri di determinazione del rapporto proporzionale previsti dall'art. 5 del Regolamento n. 200 del 2012:

- **Sezione I - Rapporto proporzionale in base allo spazio** (art. 5, comma 2, lett. a)
- **Sezione II - Rapporto proporzionale in base al tempo** (art. 5, comma 2, lett. b)
- **Sezione III - Rapporto proporzionale in base al numero dei soggetti** (art. 5, comma 2, lett. c)
- **Sezione IV - Rapporto proporzionale in caso di attività miste** (art. 5, comma 3)

##### Come compilare i singoli campi del "Quadro B"

**Sezione I - Rapporto proporzionale in base allo spazio**

Questa sezione deve essere compilata quando l'unità immobiliare è utilizzata promiscuamente per attività meritevoli svolte con modalità non commerciali e per attività meritevoli svolte con modalità commerciali ovvero per altre attività imponibili.

**Campo 1 - "Superficie totale dell'immobile (mq)"**: Indicare la superficie complessiva dell'immobile espressa in metri quadrati.

**Campo 2 - "Superficie adibita ad attività non commerciale (mq)"**: Indicare la superficie dell'immobile adibita esclusivamente allo svolgimento di attività meritevoli con modalità non commerciali, espressa in metri quadrati.

**Campo 3 - "Rapporto proporzionale spazio (%)"**: Indicare il rapporto percentuale risultante dalla divisione del Campo 2 per il Campo 1, moltiplicato per 100.

**Sezione II - Rapporto proporzionale in base al tempo**

Questa sezione deve essere compilata quando l'unità immobiliare è utilizzata temporaneamente per attività meritevoli svolte con modalità non commerciali e per attività meritevoli svolte con modalità commerciali ovvero per altre attività imponibili.

**Campo 4 - "Giorni complessivi di utilizzo"**: Indicare il numero complessivo di giorni in cui l'immobile è stato utilizzato nell'anno di riferimento.

**Campo 5 - "Giorni di utilizzo per attività non commerciale"**: Indicare il numero di giorni in cui l'immobile è stato utilizzato per lo svolgimento di attività meritevoli con modalità non commerciali.

**Campo 6 - "Rapporto proporzionale tempo (%)"**: Indicare il rapporto percentuale risultante dalla divisione del Campo 5 per il Campo 4, moltiplicato per 100.

**Sezione III - Rapporto proporzionale in base al numero dei soggetti**

Questa sezione deve essere compilata quando le modalità di svolgimento delle attività non sono riconducibili a quelle stabilite negli articoli 3 e 4 del Regolamento.

**Campo 7 - "Numero complessivo dei soggetti"**: Indicare il numero complessivo dei soggetti nei confronti dei quali viene svolta l'attività nell'immobile.

**Campo 8 - "Numero soggetti attività non commerciale"**: Indicare il numero dei soggetti nei confronti dei quali l'attività viene svolta con modalità non commerciali.

**Campo 9 - "Rapporto proporzionale soggetti (%)"**: Indicare il rapporto percentuale risultante dalla divisione del Campo 8 per il Campo 7, moltiplicato per 100.

**Sezione IV - Rapporto proporzionale in caso di attività miste**

Questa sezione deve essere compilata quando nell'immobile vengono svolte una pluralità di attività (attività miste).

**Campo 10 - "Descrizione attività"**: Indicare le diverse attività svolte nell'immobile.

**Campo 11 - "Rapporto proporzionale complessivo (%)"**: Indicare il rapporto proporzionale complessivo risultante dall'applicazione combinata dei criteri precedentemente illustrati.

> **NOTA BENE**
>
> Nel caso in cui debbano concorrere nella determinazione del rapporto proporzionale sia il criterio spaziale che quello temporale, il rapporto proporzionale complessivo si ottiene moltiplicando il rapporto dello spazio (Campo 3) per il rapporto del tempo (Campo 6) e dividendo per 100.
>
> **Formula**: Rapporto proporzionale = (Campo 3 × Campo 6) / 100

##### Come compilare i singoli campi del "Quadro B"

Per l'individuazione dei parametri necessari per determinare gli importi da versare a titolo di IMU occorre ricordare che il punto 64, lett. b), della decisione della Commissione del 19 dicembre 2012 stabilisce che la *"Commissione attribuisce grande importanza al ruolo di monitoraggio e di controllo esercitato dai comuni"* nel verificare i dati dichiarati.

Di conseguenza spetta ai comuni, in sede di verifica delle dichiarazioni e dei versamenti effettuati dagli enti non commerciali, valutare la simbolicità dei corrispettivi praticati da ciascun ente non commerciale, non potendosi effettuare in astratto una definizione di corrispettivo simbolico, poiché in tal modo si violerebbe la finalità perseguita dalla decisione della Commissione.

#### 3.3 Compilazione del Quadro C

Il **Quadro C** è destinato all'esposizione, per ciascun comune, dell'ammontare dell'IMU dovuta dall'ente non commerciale.

Il Quadro deve essere compilato indicando, per ogni comune in cui sono ubicati gli immobili dichiarati nel Quadro A, l'ammontare dell'IMU dovuta determinata sulla base dei dati catastali, delle aliquote deliberate dal comune e del rapporto proporzionale eventualmente determinato nel Quadro B.

##### Come compilare i singoli campi del "Quadro C"

**Colonna 1 - "Codice comune"**: Indicare il codice catastale del comune (4 caratteri).

**Colonna 2 - "Provincia"**: Indicare la sigla automobilistica della provincia.

**Colonna 3 - "Numero immobili"**: Indicare il numero complessivo degli immobili dichiarati ubicati nel comune.

**Colonna 4 - "Quota IMU dovuta al Comune"**: Indicare l'importo dell'IMU dovuta al comune, al netto dell'eventuale quota riservata allo Stato.

**Colonna 5 - "Quota IMU dovuta allo Stato"**: Indicare l'importo dell'eventuale quota IMU riservata allo Stato (applicabile solo per gli immobili del gruppo catastale D).

**Colonna 6 - "Totale IMU dovuta"**: Indicare l'importo complessivo dell'IMU dovuta (somma delle colonne 4 e 5).

**Colonna 7 - "IMU versata in acconto"**: Indicare l'importo dell'IMU eventualmente versata in acconto.

**Colonna 8 - "IMU a saldo"**: Indicare l'importo dell'IMU a saldo (differenza tra colonna 6 e colonna 7).

**Colonna 9 - "Credito da compensare"**: Indicare l'eventuale credito risultante da precedenti dichiarazioni da utilizzare in compensazione.

> **ATTENZIONE**
>
> Si ricorda che per gli immobili del gruppo catastale D è riservata allo Stato la quota di imposta calcolata applicando l'aliquota dello 0,76 per cento. I comuni possono aumentare l'aliquota fino a un massimo dello 0,3 per cento e la maggiorazione è interamente di competenza comunale.

#### 3.4 Compilazione del Quadro D

Il **Quadro D** contiene lo spazio per la sottoscrizione della dichiarazione da parte del rappresentante legale dell'ente non commerciale.

Il Quadro deve essere compilato indicando:

- I dati anagrafici del sottoscrittore (nome, cognome, codice fiscale, data e luogo di nascita);
- La qualifica del sottoscrittore (legale rappresentante, rappresentante fiscale, ecc.);
- Il luogo e la data di sottoscrizione;
- La firma del sottoscrittore.

Il sottoscrittore, con la firma, attesta la veridicità dei dati contenuti nella dichiarazione e assume la responsabilità per eventuali dichiarazioni mendaci ai sensi delle vigenti disposizioni di legge.

---

### 4. Termine e modalità di presentazione della dichiarazione

La dichiarazione deve essere presentata entro il **30 giugno** dell'anno successivo a quello cui si riferisce.

La dichiarazione può essere presentata esclusivamente per via telematica, direttamente dal contribuente ovvero tramite gli intermediari abilitati ai sensi dell'art. 3, comma 3, del D.P.R. 22 luglio 1998, n. 322.

La dichiarazione si considera presentata nel giorno in cui è conclusa la ricezione dei dati da parte del sistema telematico dell'Agenzia delle Entrate.

Si ricorda che, ai sensi dell'art. 1, comma 770, della legge n. 160 del 2019, la dichiarazione IMU ENC **deve essere presentata ogni anno**, diversamente da quanto avviene per la dichiarazione IMU ordinaria che ha effetto anche per gli anni successivi se non intervengono variazioni.

> **NOTA BENE**
>
> La mancata presentazione della dichiarazione nei termini previsti comporta l'applicazione delle sanzioni previste dall'art. 1, comma 775, della legge n. 160 del 2019.

---

### 5. Versamento dell'IMU

Il versamento dell'IMU deve essere effettuato in due rate:

- **Acconto**: entro il **16 giugno** di ciascun anno, pari all'imposta dovuta per il primo semestre applicando l'aliquota e la detrazione dei dodici mesi dell'anno precedente;
- **Saldo**: entro il **16 dicembre** di ciascun anno, a conguaglio dell'imposta dovuta per l'intero anno, con eventuale conguaglio sulla prima rata versata.

È comunque consentito il versamento dell'imposta complessivamente dovuta in un'unica soluzione annuale, entro il 16 giugno.

Il versamento deve essere effettuato mediante modello F24, utilizzando i seguenti codici tributo:

| Codice | Descrizione |
|--------|-------------|
| 3912 | IMU - imposta municipale propria su abitazione principale e relative pertinenze - COMUNE |
| 3913 | IMU - imposta municipale propria per fabbricati rurali ad uso strumentale - COMUNE |
| 3914 | IMU - imposta municipale propria per i terreni - COMUNE |
| 3916 | IMU - imposta municipale propria per le aree fabbricabili - COMUNE |
| 3918 | IMU - imposta municipale propria per gli altri fabbricati - COMUNE |
| 3925 | IMU - imposta municipale propria per gli immobili ad uso produttivo classificati nel gruppo catastale D - STATO |
| 3930 | IMU - imposta municipale propria per gli immobili ad uso produttivo classificati nel gruppo catastale D - INCREMENTO COMUNE |

Nel modello F24 deve essere indicato il codice catastale del comune destinatario del versamento.

> **ATTENZIONE**
>
> Si ricorda che gli enti non commerciali possono avvalersi delle norme sulla compensazione di cui all'art. 17 del D. Lgs. 9 luglio 1997, n. 241, per compensare l'IMU dovuta con eventuali crediti d'imposta disponibili.

---

**TABELLA GENERALE DEI CODICI DI CARICA**

| Codice | Descrizione |
|--------|-------------|
| 1 | Rappresentante legale, negoziale o di fatto, socio amministratore |
| 2 | Rappresentante di minore, inabilitato o interdetto, ovvero curatore dell'eredità giacente, amministratore di eredità devoluta sotto condizione sospensiva o in favore di nascituro non ancora concepito, amministratore di sostegno per le persone con limitata capacità di agire |
| 3 | Curatore fallimentare |
| 4 | Commissario liquidatore (liquidazione coatta amministrativa ovvero amministrazione straordinaria) |
| 5 | Custode giudiziario (custodia giudiziaria), ovvero commissario giudiziale (amministrazione controllata) |
| 6 | Rappresentante fiscale di soggetto non residente |
| 7 | Erede |
| 8 | Liquidatore (liquidazione volontaria) |
| 9 | Soggetto tenuto a presentare la dichiarazione ai fini IVA per conto del soggetto estinto a seguito di operazioni straordinarie o altre trasformazioni sostanziali soggettive (cessionario d'azienda, società beneficiaria, incorporante, conferitaria, ecc.); ovvero, soggetto che presenta la dichiarazione per conto di un altro soggetto che ha concluso il periodo d'imposta senza identificarsi ai fini IVA |
| 10 | Rappresentante fiscale di soggetto non residente con le limitazioni di cui all'art. 44, comma 3, del D.L. n. 331/1993 |
| 11 | Soggetto esercente l'attività tutoria del minore o interdetto in relazione alla funzione istituzionale rivestita |
| 12 | Liquidatore (liquidazione volontaria di ditta individuale - Loss period of a sole proprietorship in voluntary liquidation) |
| 13 | Amministratore di condominio |
| 14 | Soggetto che sottoscrive la dichiarazione per conto di una pubblica amministrazione |
| 15 | Commissario liquidatore di una pubblica amministrazione |

