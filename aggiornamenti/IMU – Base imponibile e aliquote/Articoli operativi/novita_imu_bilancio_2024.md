# Le novità IMU della Legge di bilancio 2024

## Fonte: Pratica Fiscale e Professionale, n. 4, 29 gennaio 2024, p. 42
## Commento alla normativa di Amela Dzafic - Dottore commercialista e revisore legale in Padova

---

## Riferimenti

- L. 30-12-2023, n. 213
- L. 27-12-2019, n. 160
- D.L. 17-10-2016, n. 189
- D.L. 06-12-2011, n. 201
- D.Lgs. 14-03-2011, n. 23

---

Con la pubblicazione della nuova Legge di bilancio 2024 nella Gazzetta Ufficiale, sono state introdotte alcune importanti novità in materia di determinazione dell'imposta municipale unica (c.d. IMU): l'applicabilità dell'esenzione IMU relativa agli immobili destinati a finalità sociali; termini di pubblicazione delle delibere e regolamenti concernenti i tributi comunali; la determinazione del conguaglio IMU 2023; l'imposta municipale propria definita dalla Regione Friuli Venezia Giulia; l'esenzione IMU Comune di Umbertide (Provincia di Perugia).

## NOVITÀ

Con la pubblicazione della nuova Legge di bilancio 2024 (Legge n. 213/2023) in Gazzetta Ufficiale del 30 dicembre 2023, n. 303 sono state introdotte alcune rilevanti novità in materia di determinazione dell'IMU.

Nello Schema di sintesi che segue ne viene rappresentata una sintesi, poi oggetto di trattazione nel prosieguo.

---

## SCHEMA DI SINTESI - PRINCIPALI NOVITÀ IMU LEGGE DI BILANCIO 2024 (Legge n. 213/2023)

### Art. 1, comma 71 - Esenzione IMU relativa agli immobili destinati a finalità sociali

Il comma in esame contiene una norma interpretativa dell'art. 1, comma 759, lett. g), della Legge 27 dicembre 2019, n. 160.

In particolare, viene specificato che:

- gli immobili si intendono "posseduti" anche nel caso in cui siano concessi in comodato a un ente pubblico o privato diverso dalle società, a un trust (che non abbia per oggetto esclusivo o principale l'esercizio di attività commerciale) nonché a un organismo di investimento collettivo del risparmio, residenti nel territorio dello Stato, a condizione che:
  a) che sia funzionalmente o strutturalmente collegato al concedente, e
  b) il comodatario svolga nell'immobile - con modalità non commerciali - esclusivamente attività assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive, di religione o di culto;

- gli immobili si intendono "utilizzati" quando strumentali alle destinazioni di cui al punto precedente, anche in assenza di esercizio attuale delle attività stesse, purché essa non determini la cessazione definitiva della strumentalità.

### Art. 1, commi 72-74 - Tempestività delle delibere regolamentari e di approvazione delle aliquote e delle tariffe concernenti alcuni tributi comunali

Con riferimento al solo anno 2023, il comma 72 dispone che si considerano tempestive le delibere regolamentari e di approvazione delle aliquote e delle tariffe concernenti i tributi comunali diversi dall'imposta di soggiorno, dall'addizionale comunale all'imposta sul reddito delle persone fisiche (IRPEF):
- inserite nel portale federalismo fiscale entro il 30 novembre 2023, e
- pubblicate, ai fini dell'acquisizione della loro efficacia, entro il 15 gennaio 2024.

**Conguaglio IMU 2023**

La pubblicazione delle delibere in ottemperanza alle proroghe sopra descritte potrebbe determinare la necessità di procedere alla determinazione del conguaglio eventualmente dovuto. In tal senso, il comma 73 dispone che:
- l'eventuale differenza positiva tra l'IMU, calcolata sulla base degli atti pubblicati entro il 15 gennaio 2024 e quella versata ai sensi dell'art. 1, comma 762, della Legge n. 160/2019 (entro il 28 ottobre 2023) è dovuta senza applicazione di sanzioni e interessi entro il 29 febbraio 2024;
- qualora emerga una differenza negativa, il rimborso è dovuto secondo le regole ordinarie.

**Proroga automatica dei termini pubblicazione delle delibere e regolamenti concernenti i tributi comunali**

Con riguardo alle delibere di approvazione delle delibere e dei regolamenti concernenti i tributi comunali, il comma 74 dispone che, con decorrenza dall'anno 2024, nel caso in cui i termini del 14 ottobre o del 28 ottobre (termini ordinari stabiliti e derogati dal comma 72 sopra menzionato) scadano nei giorni di sabato o di domenica, gli stessi sono da intendersi automaticamente prorogati al primo giorno lavorativo successivo.

### Art. 1, comma 528 - Imposta municipale propria - Regione Friuli Venezia Giulia

Con decorrenza dal periodo d'imposta 2023, il comma 528 stabilisce l'applicazione delle disposizioni inerenti all'imposta municipale propria di cui all'art. 8, comma 1, del D.Lgs. n. 23/2011 anche all'imposta locale immobiliare autonoma (c.d. ILIA) della Regione Friuli Venezia Giulia, così come istituita dalla legge della Regione Friuli Venezia Giulia n. 17/2022.

Pertanto, con decorrenza dall'anno 2023, l'ILIA sostituisce:
- per la componente immobiliare, l'imposta sul reddito delle persone fisiche (IRPEF) e le relative addizionali dovute in relazione ai redditi fondiari relativi ai beni non locati; e
- l'imposta municipale unica (IMU).

### Art. 1, comma 560 - Esenzione IMU Comune di Umbertide (Provincia di Perugia)

Il comma 528 introduce una specifica esenzione dall'IMU per i fabbricati ad uso abitativo ubicati nel territorio del Comune di Umbertide, colpito dagli eventi sismici del 9 marzo 2023. In particolare, l'esenzione in esame:
- si applica a condizione che i fabbricati ad uso abitativo siano risultati distrutti oppure oggetto di ordinanze sindacali di sgombero in quanto inagibili totalmente o parzialmente;
- è circoscritta all'anno 2024 ovvero fino alla definitiva ricostruzione o agibilità dei fabbricati stessi, qualora tale ricostruzione o agibilità intervenga prima dei 31 dicembre 2024.

### Art. 1, comma 422 - Proroga esenzioni IMU e altre agevolazioni per i territori dell'Italia Centrale colpiti dagli eventi sismici del 2016 e 2017

Ai sensi del nuovo comma 422 in esame, vengono confermate le proroghe delle agevolazioni riguardanti gli immobili siti nei Comuni delle Regioni Abruzzo, Lazio, Marche e Umbria colpiti dagli eventi sismici del 2016 e 2017.

In particolare, la proroga in esame riguarda:
- l'esenzione dall'IRPEF e IRES per i redditi da fabbricati correlati;
- l'esenzione dall'IMU;
- l'esenzione dall'imposta di bollo e dall'imposta di registro.

---

## ESENZIONE IMU PER IMMOBILI DESTINATI A FINALITÀ SOCIALI

Come anticipato, l'art. 1, comma 71, della Legge di bilancio 2024 contiene un'importante norma interpretativa sull'applicabilità dell'esenzione IMU per gli immobili destinati esclusivamente allo svolgimento con modalità non commerciali di attività assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive o attività di religione o di culto con riguardo alle attività svolte dai seguenti soggetti:
- enti pubblici e privati diversi dalle società;
- trust che non hanno per oggetto esclusivo o principale l'esercizio di attività commerciale;
- organismi di investimento collettivo del risparmio residenti nel territorio dello Stato.

> **Attenzione**
> L'art. 1, comma 759, lett. g), della Legge n. 160/2019 stabilisce l'esenzione dall'imposta municipale propria (IMU), per il periodo dell'anno durante il quale sussistono le condizioni prescritte, gli immobili posseduti e utilizzati da enti pubblici e privati diversi dalle società, trust (che non hanno per oggetto esclusivo o principale l'esercizio di attività commerciale) nonché organismi di investimento collettivo del risparmio, residenti nel territorio dello Stato, purché destinati esclusivamente allo svolgimento con modalità non commerciali di attività assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive, di religione o di culto.

Sulla questione l'art. 1, comma 71, della Legge di bilancio 2024 è intervenuto per specificarne l'interpretazione e, in particolare, deve intendersi che gli immobili si considerano:

- "posseduti" anche nel caso in cui siano concessi in comodato a un ente pubblico o privato diverso dalle società, a un trust (che non abbia per oggetto esclusivo o principale l'esercizio di attività commerciale) nonché a un organismo di investimento collettivo del risparmio, residenti nel territorio dello Stato, a condizione che il comodatario svolga nell'immobile - con modalità non commerciali - esclusivamente attività assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive, di religione o di culto e che sia funzionalmente o strutturalmente collegato al concedente;

- "utilizzati" quando strumentali alle destinazioni indicate al punto precedente, anche in assenza di esercizio attuale delle attività stesse, purché essa non determini la cessazione definitiva della strumentalità.

> **Attenzione**
> In caso di utilizzazione indiretta dell'immobile oggetto dell'agevolazione, si ricorda che è intervenuta la giurisprudenza di legittimità (Cass. civ., Sez. VI-5, ord. 21 marzo 2019, n. 8073) che, nel richiamare la pronuncia di Cass. n. 25508/15, precisa come sia stata riconosciuta l'esenzione nel caso di un bene, concesso in comodato gratuito, utilizzato da un altro ente non commerciale per lo svolgimento di attività meritevoli previste dalla norma agevolativa in quanto "esisteva tra i due enti - comodante e comodatario - 'un rapporto di stretta strumentalità nella realizzazione dei suddetti compiti, che autorizza a ritenere una compenetrazione tra di essi e a configurarli come realizzatori di una medesima "architettura strutturale'".

---

## TEMPESTIVITÀ DELLE DELIBERE REGOLAMENTARI

### Tempestività delle delibere regolamentari e di approvazione delle aliquote e delle tariffe concernenti alcuni tributi comunali

L'art. 1, comma 72, della Legge di bilancio 2024 stabilisce che, limitatamente al solo anno 2023, si considerano tempestive le delibere regolamentari e di approvazione delle aliquote e delle tariffe concernenti i tributi comunali diversi dall'imposta di soggiorno, dall'addizionale comunale all'imposta sul reddito delle persone fisiche (IRPEF), purché:
- inserite nel portale federalismo fiscale entro il 30 novembre 2023, e
- pubblicate, ai fini dell'acquisizione della loro efficacia, entro il 15 gennaio 2024.

> **Attenzione**
> La disposizione in esame prevede, quindi, una deroga espressa e circoscritta alla sola annualità 2023 delle disposizioni di cui all'art. 13, comma 15-ter, del D.L. n. 201/2011, e all'art. 1, commi 762 e 767, della Legge n. 160/2019, ai sensi delle quali le aliquote e i regolamenti hanno effetto per l'anno di riferimento a condizione che:
> - siano pubblicati sul sito internet del Dipartimento delle Finanze del Ministero dell'Economia e delle Finanze, entro il 28 ottobre dello stesso anno, e
> - siano inserite nell'apposita sezione del Portale del federalismo entro il termine perentorio del 14 ottobre dello stesso anno.
> In caso contrario, si applicano le aliquote e i regolamenti vigenti nell'anno precedente.

Ne consegue che le deroghe al termine per inserire nel portale federalismo fiscale e per la pubblicazione delle delibere riguardanti le aliquote si applichino:
- all'IMU;
- alle imposte diverse dall'addizionale comunale all'imposta sul reddito delle persone fisiche (IRPEF) e dall'imposta di soggiorno.

> **Attenzione**
> Con riguardo alla tassa sui rifiuti (TARI) il combinato disposto dell'art. 1, comma 683, della Legge n. 147/2013, e dell'art. 3, comma 5-quinquies, del D.L. n. 228/2021 stabilisce che i Comuni debbano approvare le relative tariffe entro il 30 aprile di ciascun anno.
> Pertanto, ne consegue che anche la TARI risulta essere esclusa dall'ambito applicativo della deroga in esame.

---

## CONGUAGLIO IMU 2023

La deroga introdotto dal comma 72, impone necessariamente una verifica sui versamenti già eseguiti in sede di saldo IMU in scadenza al 16 dicembre 2023.

Ai sensi del successivo comma 73 della Legge di bilancio 2024:
- l'eventuale differenza positiva tra l'IMU, calcolata sulla base degli atti pubblicati ai sensi del comma 72 (entro il 15 gennaio 2024) e quella versata ai sensi dell'art. 1, comma 762, della Legge n. 160/2019 (entro il 28 ottobre 2023) è dovuta senza applicazione di sanzioni e interessi entro il 29 febbraio 2024;
- qualora emerga una differenza negativa, il rimborso è erogato secondo le regole ordinarie.

---

## PROROGA ESENZIONI IMU E AGEVOLAZIONI EVENTI SISMICI

### Proroga esenzioni IMU e altre agevolazioni per i territori dell'Italia Centrale colpiti dagli eventi sismici del 2016 e 2017

Ai sensi del nuovo comma 422 in esame, vengono confermate le proroghe delle agevolazioni riguardanti gli immobili siti nei Comuni delle Regioni Abruzzo, Lazio, Marche e Umbria colpiti dagli eventi sismici del 2016 e 2017.

Di seguito si fornisce una tabella riepilogativa dei territori interessati dalle disposizioni in esame, così come richiamati agli allegati 1, 2 e 2-bis del D.L. n. 189/2016 e successive modificazioni.

### ELENCO DEI TERRITORI DELL'ITALIA CENTRALE COLPITI DAGLI EVENTI SISMICI DEL 2016 E 2017 (D.L. n. 189/2016 e successive modificazioni)

#### ABRUZZO

**Allegato 1 - Elenco dei Comuni colpiti dal sisma del 24 agosto 2016**

Area Alto Aterno - Gran Sasso Laga:
1. Campotosto (AQ)
2. Capitignano (AQ)
3. Montereale (AQ)
4. Rocca Santa Maria (TE)
5. Valle Castellana (TE)
6. Cortino (TE)
7. Crognaleto (TE)
8. Montorio al Vomano (TE)

**Allegato 2 - Elenco dei Comuni colpiti dal sisma del 26 e del 30 ottobre 2016**

1. Campli (TE)
2. Castelli (TE)
3. Civitella del Tronto (TE)
4. Torricella Sicura (TE)
5. Tossicia (TE)
6. Teramo

**Allegato 2-bis - Elenco dei Comuni colpiti dal sisma del 18 gennaio 2017**

1. Barete (AQ)
2. Cagnano Amiterno (AQ)
3. Pizzoli (AQ)
4. Farindola (PE)
5. Castelcastagna (TE)
6. Colledara (TE)
7. Isola del Gran Sasso (TE)
8. Pietracamela (TE)
9. Fano Adriano (TE)

#### LAZIO

**Allegato 1 - Elenco dei Comuni colpiti dal sisma del 24 agosto 2016**

Sub ambito territoriale Monti Reatini:
9. Accumoli (RI)
10. Amatrice (RI)
11. Antrodoco (RI)
12. Borbona (RI)
13. Borgo Velino (RI)
14. Castel Sant'Angelo (RI)
15. Cittareale (RI)
16. Leonessa (RI)
17. Micigliano (RI)
18. Posta (RI)

**Allegato 2 - Elenco dei Comuni colpiti dal sisma del 26 e del 30 ottobre 2016**

7. Cantalice (RI)
8. Cittaducale (RI)
9. Poggio Bustone (RI)
10. Rieti
11. Rivodutri (RI)

#### MARCHE

**Allegato 1 - Elenco dei Comuni colpiti dal sisma del 24 agosto 2016**

Sub ambito territoriale Ascoli Piceno-Fermo:
19. Amandola (FM)
20. Acquasanta Terme (AP)
21. Arquata del Tronto (AP)
22. Comunanza (AP)
23. Cossignano (AP)
24. Force (AP)
25. Montalto delle Marche (AP)
26. Montedinove (AP)
27. Montefortino (FM)
28. Montegallo (AP)
29. Montemonaco (AP)
30. Palmiano (AP)
31. Roccafluvione (AP)
32. Rotella (AP)
33. Venarotta (AP)

Sub ambito territoriale Nuovo Maceratese:
34. Acquacanina (MC)
35. Bolognola (MC)
36. Castelsantangelo sul Nera (MC)
37. Cessapalombo (MC)
38. Fiastra (MC)
39. Fiordimonte (MC)
40. Gualdo (MC)
41. Penna San Giovanni (MC)
42. Pievebovigliana (MC)
43. Pieve Torina (MC)
44. San Ginesio (MC)
45. Sant'Angelo in Pontano (MC)
46. Sarnano (MC)
47. Ussita (MC)
48. Visso (MC)

**Allegato 2 - Elenco dei Comuni colpiti dal sisma del 26 e del 30 ottobre 2016**

12. Apiro (MC)
13. Appignano del Tronto (AP)
14. Ascoli Piceno
15. Belforte del Chienti (MC)
16. Belmonte Piceno (FM)
17. Caldarola (MC)
18. Camerino (MC)
19. Camporotondo di Fiastrone (MC)
20. Castel di Lama (AP)
21. Castelraimondo (MC)
22. Castignano (AP)
23. Castorano (AP)
24. Cerreto D'esi (AN)
25. Cingoli (MC)
26. Colli del Tronto (AP)
27. Colmurano (MC)
28. Corridonia (MC)
29. Esanatoglia (MC)
30. Fabriano (AN)
31. Falerone (FM)
32. Fiuminata (MC)
33. Folignano (AP)
34. Gagliole (MC)
35. Loro Piceno (MC)
36. Macerata
37. Maltignano (AP)
38. Massa Fermana (FM)
39. Matelica (MC)
40. Mogliano (MC)
41. Monsapietro Morico (FM)
42. Montappone (FM)
43. Monte Rinaldo (FM)
44. Monte San Martino (MC)
45. Monte Vidon Corrado (FM)
46. Montecavallo (MC)
47. Montefalcone Appennino (FM)
48. Montegiorgio (FM)
49. Monteleone (FM)
50. Montelparo (FM)
51. Muccia (MC)
52. Offida (AP)
53. Ortezzano (FM)
54. Petriolo (MC)
55. Pioraco (MC)
56. Poggio San Vicino (MC)
57. Pollenza (MC)
58. Ripe San Ginesio (MC)
59. San Severino Marche (MC)
60. Santa Vittoria in Matenano (FM)
61. Sefro (MC)
62. Serrapetrona (MC)
63. Serravalle del Chienti (MC)
64. Servigliano (FM)
65. Smerillo (FM)
66. Tolentino (MC)
67. Treia (MC)
68. Urbisaglia (MC)

#### UMBRIA

**Allegato 1 - Elenco dei Comuni colpiti dal sisma del 24 agosto 2016**

Area Val Nerina:
49. Arrone (TR)
50. Cascia (PG)
51. Cerreto di Spoleto (PG)
52. Ferentillo (TR)
53. Montefranco (TR)
54. Monteleone di Spoleto (PG)
55. Norcia (PG)
56. Poggiodomo (PG)
57. Polino (TR)
58. Preci (PG)
59. Sant'Anatolia di Narco (PG)
60. Scheggino (PG)
61. Sellano (PG)
62. Vallo di Nera (PG)

**Allegato 2 - Elenco dei Comuni colpiti dal sisma del 26 e del 30 ottobre 2016**

69. Spoleto (PG)

---

## Proroga dell'esenzione dall'imposta di bollo e registro

Ai sensi del nuovo comma 422, le persone fisiche residenti o domiciliate e le persone giuridiche che hanno sede legale o operativa nei Comuni di cui alla tabella sopra indicata:
- sono esentate dal pagamento dell'imposta di bollo e dell'imposta di registro fino al 31 dicembre 2024;
- limitatamente alle istanze, i contratti e i documenti presentati alla Pubblica amministrazione in esecuzione di quanto stabilito dalle ordinanze commissariali.

## Proroga dell'esenzione da IRPEF, IRES e IMU

Sempre ai sensi del nuovo comma 422:
- i redditi dei fabbricati, ubicati nelle zone colpite dagli eventi sismici di cui alla tabella riepilogativa precedente, purché distrutti od oggetto di ordinanze sindacali di sgombero, comunque adottate entro il 31 dicembre 2018, in quanto inagibili totalmente o parzialmente, non concorrono alla formazione del reddito imponibile ai fini dell'IRPEF e dell'IRES, fino alla definitiva ricostruzione e agibilità dei fabbricati medesimi e comunque fino all'anno d'imposta 2023;
- i medesimi fabbricati sono, altresì, esenti dall'applicazione dell'imposta municipale propria a decorrere dalla rata scadente il 16 dicembre 2016 e fino alla definitiva ricostruzione o agibilità dei fabbricati stessi, e comunque non oltre il 31 dicembre 2024.

---

*Documento estratto fedelmente da: Pratica Fiscale e Professionale - Wolters Kluwer*
*Data articolo: 29 gennaio 2024*
*Data estrazione: 10 Dicembre 2025*
