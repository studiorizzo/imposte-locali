# IMU: Base Imponibile e Aliquote
## Fonte: Wolters Kluwer OneFiscale - Inquadramento
## A cura di Dott.ssa Elisabetta Smaniotto - Docente e Pubblicista in materia tributaria

---

## Base imponibile IMU

Le modalità di calcolo della base imponibile per determinare la misura dell'IMU dovuta variano in funzione della tipologia di bene immobile interessata, e quindi, a seconda che si tratti di:
- fabbricati;
- aree fabbricabili;
- terreni agricoli.

## Aliquote IMU

Le aliquote dell'imposta municipale propria (IMU) sono state modificate con decorso dal 1° gennaio 2020, nella seguente misura:
- aliquota di base dello 0,86%, modificabile in aumento fino all'1,06% o in diminuzione fino all'azzeramento;
- aliquota ridotta allo 0,5% per l'abitazione principale e per le relative pertinenze, modificabile in aumento di 0,1 punti percentuali o in diminuzione fino all'azzeramento.

L'imposta è ridotta al 75% per gli immobili locati a canone concordato.

## Riferimenti normativi

- D.Lgs. 14/03/2011, n. 23, Art. 9 - Applicazione dell'imposta municipale propria
- D.L. 06/12/2011, n. 201, Art. 13 - Anticipazione sperimentale dell'imposta municipale propria
- L. 27/12/2019, n. 160, Art. 1 - Comma 758
- Circolare n. 1/DF del 18 marzo 2020

---

# Base imponibile IMU

La base imponibile dell'imposta è costituita dal valore degli immobili (articolo 1, comma 745, L. n. 160/2019).

Le modalità di determinazione della base imponibile per calcolare la misura dell'IMU dovuta variano in funzione della tipologia di bene immobile interessata, e quindi, a seconda che si tratti di:
- fabbricati;
- aree fabbricabili;
- terreni agricoli.

Diversi sono i criteri per calcolare l'IMU a seconda della natura del bene, con riferimento a:
- fabbricati iscritti in Catasto e dotati di rendita catastale;
- fabbricati non iscritti in Catasto e sprovvisti di rendita catastale;
- fabbricati non iscritti in Catasto e non dotati di rendita catastale che risultino ad un tempo classificabili nel gruppo D (fabbricati a destinazione speciale), interamente posseduti da imprese e distintamente contabilizzati;
- fabbricati in corso di costruzione o di ristrutturazione;
- terreni agricoli;
- aree fabbricabili.

Secondo la Corte di Cassazione (sent. 18.10.2024 n. 27067), con riguardo all'IMU, ai fini della determinazione del valore imponibile (nel caso concreto di un'area fabbricabile) occorre verificare che la misura del valore venale in comune commercio sia ricavata in base ai parametri vincolanti tassativamente previsti dall'art. 5, comma 5, del D.Lgs. n. 504 del 1992. Nella specie, per le aree fabbricabili detti parametri devono avere riguardo alla zona territoriale di ubicazione, all'indice di edificabilità, alla destinazione d'uso consentita, agli oneri per eventuali lavori di adattamento del terreno necessari per la costruzione, ai prezzi medi rilevati sul mercato della vendita di aree aventi analoghe caratteristiche, tenuto conto dell'anno di imposizione (nello stesso senso: Cass. n. 9529/2023; Cass. n. 11445/2018).

## Esclusione dalla base imponibile

È possibile l'esclusione dalla base imponibile che produce effetto:
- sulla determinazione del reddito complessivo; nonché,
- sulla determinazione delle deduzioni e delle detrazioni rapportate al reddito complessivo.

Di conseguenza, per verificare il limite di 500,00 euro di redditi fondiari non soggetti ad IRPEF (articolo 11, comma 2-bis, TUIR), i suddetti redditi non devono essere considerati.

È infatti previsto che l'IRPEF non sia dovuta se alla formazione del reddito complessivo concorrono soltanto redditi fondiari di importo complessivo non superiore a 500,00 euro.

## Riduzione dalla base imponibile

Sono previsti alcuni casi di riduzione della base imponibile nella misura del 50%, ai sensi dell'articolo 1, comma 747, L. n. 160/2019, vale a dire:

a. per i fabbricati di interesse storico o artistico (articolo 10, DLgs 22 gennaio 2004, n. 42)
b. per i fabbricati dichiarati inagibili o inabitabili e di fatto non utilizzati
c. per le unità immobiliari concesse in comodato dal soggetto passivo ai parenti in linea retta entro il primo grado che le utilizzano come abitazione principale

Inoltre, per gli immobili locati a canone concordato dal 1° gennaio 2016 è disposta una riduzione al 75% dell'IMU per gli immobili locati a canone concordato, di cui alla L. 9 dicembre 1998, n. 431.

## Casi particolari di riduzione

### Immobili che godono di riduzioni d'imposta

Godono di riduzioni d'imposta (articolo 1, comma 747, L. n. 160/2019):

**Fabbricati di interesse storico o artistico**, per i quali è prevista la riduzione al 50% della base imponibile: Dichiarazione IMU dovuta in caso di variazioni rispetto a quanto risulta dalle dichiarazioni già presentate.

**Fabbricati dichiarati inagibili o inabitabili e di fatto non utilizzati**, per i quali è disposta la riduzione della base imponibile IMU del 50%: L'obbligo dichiarativo sorge nel caso in cui si perda il diritto all'agevolazione, poiché in questo caso il Comune non dispone delle informazioni necessarie per verificare il venire meno delle condizioni richieste dalla legge per il beneficio fiscale.

**Unità immobiliari (diverse da A/1, A/8 e A/9), concesse in comodato dal soggetto passivo ai parenti in linea retta entro il primo grado che le utilizzano come abitazione principale**, per le quali è disposta la riduzione della base imponibile IMU del 50%, se sono rispettate alcune condizioni: Dichiarazione IMU non dovuta. L'obbligo di presentazione della dichiarazione IMU per attestare il possesso dei requisiti ai fini dell'agevolazione in esame è stato soppresso dall'art. 3-quater DL 30.4.2019 n. 34 convertito con L. 28.6.2019, n. 58. La nuova normativa IMU (art. 1 co. 747, lett. c) L. 160/2019) non prevede l'obbligo di presentazione della dichiarazione quale condizione per la riduzione della base imponibile.

### Ulteriore caso di riduzione d'imposta

**Immobili locati a canone concordato**: dal 1° gennaio 2016 è disposta una riduzione al 75% dell'IMU - Immobili locati a canone concordato, di cui alla L. 9 dicembre 1998, n. 431.

Per approfondire si rinvia a "IMU - Riduzione della base imponibile".

## Deducibilità

Con effetto dal periodo d'imposta in corso al 31 dicembre 2013, l'IMU relativa agli immobili strumentali è deducibile ai fini della determinazione del reddito di impresa e del reddito derivante dall'esercizio di arti e professioni.

La misura in cui essa è deducibile è stata modificata negli ultimi anni nella seguente misura:
- nella misura del 30% per il periodo di imposta in corso al 31 dicembre 2013;
- nella misura del 20% per i periodi di imposta successivi a fino al 31 dicembre 2018;
- nella misura del 50% per il periodo di imposta successivo a quello in corso al 31 dicembre 2018 (articolo 3, D.L. 30 aprile 2019 n. 34, convertito in L. 28 giugno 2019 n. 58, modificato dall'articolo 1, comma 4, L. 27 dicembre 2019 n. 160): si tratta quindi dell'anno 2019, per i soggetti con esercizio coincidente con l'anno solare;
- nella misura del 60% per il periodo di imposta successivi al 31 dicembre 2019 e 31 dicembre 2020 (articolo 3, DL 30 aprile 2019 n. 34, convertito in L. 28 giugno 2019 n. 58, modificato dall'articolo 1, comma 4, L. 27 dicembre 2019 n. 160): si tratta quindi degli anni 2020 e 2021 per i soggetti con esercizio coincidente con l'anno solare (articolo 1, comma 773, legge di Bilancio 2020: L. n. 160/2019);
- nella misura del 100% per il periodo di imposta successivi a quello in corso al 31 dicembre 2021, vale a dire dall'1.1.2022 per i soggetti con esercizio coincidente con l'anno solare (articolo 1, comma 772, legge di Bilancio 2020: L. n. 160/2019).

La deducibilità (parziale fino al 2021 ed integrale dal 2022) riguarda solo gli immobili strumentali, per tali intendendosi:
- gli immobili strumentali per natura (non suscettibili di diversa destinazione salvo radicali trasformazioni);
- gli immobili strumentali per destinazione (sulla base dell'utilizzo effettivo, a prescindere dalle caratteristiche catastali).

Per i lavoratori autonomi è ammessa la deduzione parziale dell'IMU solo in relazione ai fabbricati utilizzati in via esclusiva per lo svolgimento dell'attività.

Non è prevista nessuna deduzione per:
- i fabbricati utilizzati in modo promiscuo (Agenzia delle Entrate, circolare 14 maggio 2014 n. 10/E);
- gli "immobili patrimonio" e gli "immobili destinati alla vendita" ("immobili merce"), a prescindere dalla categoria catastale. Da osservare comunque che in relazione ai fabbricati costruiti e destinati dall'impresa costruttrice alla vendita, fintanto che permanga tale destinazione e non siano in ogni caso locati:
  - è prevista l'esenzione da IMU, a decorrere dall'1.1.2014 e fino al 31.12.2019;
  - è prevista l'aliquota di base pari allo 0,1%, dall'1.1.2020 e fino al 31.12.2021, con facoltà per i Comuni di aumentarla fino allo 0,25% o diminuirla fino all'azzeramento (art. 1, co. 751, L. 27 dicembre 2019 n. 160);
  - è prevista nuovamente l'esenzione da IMU, a decorrere dall'1.1.2022 (art. 1, co. 751, L. 27 dicembre 2019 n. 160).

La deduzione opera secondo il principio di cassa (e avviene, pertanto, nell'anno del pagamento) e riguarda l'IMU effettivamente versata nell'esercizio (circ. 14 maggio 2014 n. 10/E § 8.2).

L'IMU di competenza del periodo d'imposta è deducibile, purché essa sia pagata dal contribuente, secondo un criterio di cassa inteso come un'ulteriore condizione di deducibilità per le imposte, consistente nell'avvenuto pagamento.

Le disposizioni riguardanti la deducibilità dell'IMU relativa agli immobili strumentali, ai fini della determinazione del reddito di impresa e del reddito derivante dall'esercizio di arti e professioni, si applicano anche all'IMI della provincia autonoma di Bolzano, istituita con la Legge Provinciale 23.4.2014, n. 3, e all'IMIS della provincia autonoma di Trento, istituita con la Legge Provinciale 30.12.2014 n. 14.

Non sono deducibili interessi e sanzioni.

Resta ferma l'indeducibilità dell'IMU dall'IRAP (per espressa previsione dell'art. 1, co. 772, L. 27 dicembre 2019 n. 160).

### Indeducibilità IMU anno 2012 – Immobili strumentali

La Corte Costituzionale (Comunicato stampa 19.11.2020) ha dichiarato l'illegittimità costituzionale della norma che, in vigore per l'anno 2012, prevedeva l'integrale indeducibilità dell'IMU sugli immobili strumentali dalle imposte sui redditi (articolo 14, comma 1, D.Lgs. 14 marzo 2011 n. 23).

La questione di legittimità è stata dichiarata fondata con riferimento agli articoli 3 e 53 della Costituzione, sotto il profilo della violazione dei principi di coerenza e ragionevolezza.

Il legislatore può individuare discrezionalmente il presupposto dell'IRES nel "reddito complessivo netto" (art. 75, comma 1, TUIR), tuttavia non può rendere indeducibile un tributo, come l'IMU sugli immobili strumentali, che costituisce un costo fiscale inerente alla produzione del reddito.

## Redditi sostituiti dall'IMU solo parzialmente

I redditi fondiari derivanti da immobili ad uso abitativo non locati (es. appartamento tenuto a disposizione), situati nello stesso comune in cui si trova l'abitazione principale, concorrono alla formazione della base imponibile IRPEF e relative addizionali per il 50%.

## Redditi non sostituiti dall'IMU

Scontano le ordinarie imposte sui redditi, anche a seguito dell'introduzione dell'IMU (articolo 9, comma 9, D.Lgs. n. 23/2011).

In generale, l'effetto sostitutivo non opera in tutti i casi in cui gli immobili non producono redditi fondiari (Agenzia delle Entrate circolare n. 5/E/2013).

Ad esempio, si applica l'IRPEF ai redditi derivanti da terreni dati in affitto per usi non agricoli in quanto si producono redditi diversi.

### Redditi non sostituiti - Casistiche

**Il reddito agrario (art. 32 del TUIR)**: In tal caso, l'esclusione dell'effetto sostitutivo dell'IMU si spiega in quanto tale reddito, ancorché di natura fondiaria, può essere conseguito da un soggetto diverso es. - affittuario del fondo - dal proprietario o possessore a titolo di diritto reale del fondo, ed è quindi svincolato dal possesso qualificato che funge da presupposto del nuovo tributo municipale. L'IMU sostituisce l'IRPEF e le relative addizionali sul solo reddito dominicale. Al contrario, in relazione al reddito agrario, l'IRPEF e le relative addizionali restano dovute (Min. Economia e Finanze circ. 18.5.2012 n. 3/DF § 13). Tuttavia, per il triennio 2017-2019, per i coltivatori diretti e degli imprenditori agricoli professionali (IAP) iscritti nella previdenza agricola, i redditi dominicali e agrari non concorrono alla formazione della base imponibile ai fini IRPEF.

**I redditi fondiari diversi da quelli cui si applica la cedolare secca (art. 3 del DLgs. 23/2011)**: Se viene applicata la cedolare secca, infatti, l'IRPEF e le relative addizionali, in relazione al reddito fondiario derivante dall'abitazione locata, sono già sostituite dalla cedolare secca stessa. Se la cedolare secca non viene applicata (perché ne fanno difetto i presupposti o per scelta), l'applicazione dell'IMU non esplica alcun effetto sostitutivo dell'IRPEF e delle relative addizionali dovute per il reddito fondiario dell'immobile locato.

**I redditi derivanti dagli immobili non produttivi di reddito fondiario (art. 43 del TUIR)**: Sono tali:
- gli immobili utilizzati esclusivamente per l'esercizio di arti o professioni;
- gli immobili relativi ad imprese commerciali (siano essi immobili strumentali, merce o patrimoniali).
Tali immobili non generano reddito fondiario in capo al possessore, bensì concorrono alla formazione del reddito di lavoro autonomo o del reddito d'impresa. Di conseguenza, non sussistendo alcun reddito fondiario, non si profila la valenza sostitutiva dell'IMU.

**I redditi derivanti dagli immobili posseduti da soggetti passivi all'IRES**: In tal caso, rileva che l'IMU, rispetto ai redditi fondiari degli immobili non locati, ha valenza sostitutiva dell'IRPEF e delle relative addizionali, ma non anche dell'IRES.

---

# Aliquote IMU

A far data dal 1° gennaio 2020, le aliquote dell'imposta municipale propria sono stabilite dall'articolo 1, comma 748 e seguenti, L. 27 dicembre 2019 n. 160, secondo le seguenti misure:

- **aliquota di base dello 0,86%**, modificabile dai Comuni, con deliberazione del consiglio comunale, in aumento fino all'1,06% o in diminuzione fino all'azzeramento (art. 1 co. 754 L. 160/2019); ciò vale per gli immobili diversi dall'abitazione principale e diversi da quelli di cui ai commi da 750 a 753, vale a dire per:
  - i fabbricati rurali ad uso strumentale (comma 750);
  - i fabbricati costruiti e destinati dall'impresa costruttrice alla vendita, fintanto che permanga tale destinazione e non siano in ogni caso locati (comma 751);
  - i terreni agricoli (comma 752);
  - gli immobili ad uso produttivo classificati nel gruppo catastale D (comma 753);

- **aliquota dello 0,5%** per l'abitazione principale e per le relative pertinenze, modificabile con deliberazione del consiglio comunale, in aumento di 0,1 punti percentuali o in diminuzione fino all'azzeramento (articolo 1, commi 748 - 749, L. n. 160/2019);

- **aliquota di base dello 0,1%** per i fabbricati rurali ad uso strumentale (articolo 9, comma 3-bis, DL 30.12.93, n. 557), convertito, con modificazioni, dalla L. 26.2.94 n. 133, che i Comuni possono solo ridurre fino all'azzeramento (articolo 1, comma 750, L. n. 160/2019);

- **aliquota di base dello 0,1%** per i fabbricati costruiti e destinati dall'impresa costruttrice alla vendita, fintanto che permanga tale destinazione e non siano in ogni caso locati; i comuni possono aumentarla fino allo 0,25% o diminuirla fino all'azzeramento. A decorrere dall'1.1.2022, per tale fattispecie è prevista l'esenzione dall'IMU (articolo 1, comma 751, L. n. 160/2019);

- **aliquota di base dello 0,76%** per i terreni agricoli, che i comuni, con deliberazione del consiglio comunale, possono aumentare sino all'1,06% o diminuire fino all'azzeramento (articolo 1, comma 752, L. n. 160/2019);

- **aliquota di base dello 0,86%** per gli immobili ad uso produttivo classificati nel gruppo catastale D, che i comuni, con deliberazione del consiglio comunale, possono aumentare sino all'1,06% o diminuire fino al limite dello 0,76%. Di tale aliquota, la quota pari allo 0,76% è riservata allo Stato (articolo 1, comma 753, L. n. 160/2019).

Occorre osservare che le nuove aliquote IMU, vigenti dal 1° gennaio 2020, tengono in considerazione la soppressione della TASI, vale a dire il venir meno della maggiorazione dello 0,8 per mille del tributo per i servizi indivisibili (TASI).

Fino al 31 dicembre 2019 le aliquote dell'imposta municipale propria erano stabilite nell'articolo 13, comma 6 e ss., d.l. n. 201/2011, convertito in l. n. 214/2011.

L'aliquota IMU di base era pari allo 0,76%, modificabile in aumento o in diminuzione, sino a 0,3 punti percentuali.

> **Attenzione**
> Aliquota ridotta allo 0,4% per l'abitazione principale e per le relative pertinenze, modificabile in aumento o in diminuzione sino a 0,2 punti percentuali.

## Aliquote IMU ordinarie

L'aliquota IMU di base è pari allo:
- 0,86% dall'1.1.2020.
- 0,76% fino al 31.12.2019;

La nuova aliquota di base dell'IMU, in vigore dal 1° gennaio 2020 (articolo 1, comma 754, L. n. 160/2019), tiene conto della soppressione della TASI, la quale aveva aliquota di base dello 0,1%.

### MEF - Nuove aliquote

A fronte della richiesta di chiarimenti è intervenuto il MEF (circolare n. 1/DF del 18 marzo 2020) precisando che ove non vengano pubblicate nuove aliquote sul sito del MEF entro il 28 ottobre 2020, troveranno applicazione le aliquote vigenti nel Comune per l'anno 2019.

## Potere dei Comuni

Ai Comuni è riconosciuta la potestà di intervenire su taluni aspetti inerenti l'IMU, vale a dire che essi possono decidere, ad esempio, di estendere la detrazione prevista per l'abitazione principale a fattispecie assimilabili, oppure, possono decidere di modulare le aliquote.

La potestà regolamentare dei Comuni in materia di entrate, anche tributarie, non è però assoluta, bensì essa trova precisi limiti per quanto riguarda l'individuazione e la definizione (articolo 52, comma 1, D.Lgs. n. 446/1997):
- delle fattispecie imponibili;
- dei soggetti passivi;
- dell'aliquota massima dei singoli tributi, nel rispetto delle esigenze di semplificazione degli adempimenti dei contribuenti.

I Comuni, con delibera consiliare possono innalzare o ridurre l'aliquota di base come segue:
- aumento fino ad un massimo dell'1,06%;
- diminuzione fino all'azzeramento.

Più precisamente, a decorrere dall'anno 2020, limitatamente agli immobili non esentati ai sensi dei co. da 10 a 26 dell'art. 1 della L. 28.12.2015 n. 208, i Comuni, con espressa deliberazione del consiglio comunale, possono aumentare ulteriormente l'aliquota massima dell'1,06% sino all'1,14%, in sostituzione della maggiorazione del tributo per i servizi indivisibili (TASI), nella stessa misura applicata per l'anno 2015 e confermata fino all'anno 2019.

Il Comune, nell'esercizio della sua autonomia regolamentare, può modificare le aliquote base (Ministero Economia e Finanze, circ. 18 maggio 2012 n. 3/DF, § 5):
- nel rispetto tassativo dei predetti limiti minimo e massimo, che rappresentano vincoli invalicabili,
- nell'ambito della stessa categoria impositiva, ovvero all'interno del gruppo catastale, con riferimento alle singole categorie,
- pur sempre nel rispetto dei criteri generali di ragionevolezza e non discriminazione.

Ferme restando le facoltà di regolamentazione del tributo di cui all'art. 52 D.Lgs. 446/1997, i comuni possono con proprio regolamento (L. 27 dicembre 2019, n. 160, art. 1 co. 777):

1. stabilire che si considerano regolarmente eseguiti i versamenti effettuati da un contitolare anche per conto degli altri;
2. stabilire differimenti di termini per i versamenti, per situazioni particolari;
3. prevedere il diritto al rimborso dell'imposta pagata per le aree successivamente divenute inedificabili, stabilendone termini, limiti temporali e condizioni, avuto anche riguardo alle modalità ed alla frequenza delle varianti apportate agli strumenti urbanistici;
4. determinare periodicamente e per zone omogenee i valori venali in comune commercio delle aree fabbricabili, al fine della limitazione del potere di accertamento del comune qualora l'imposta sia stata versata sulla base di un valore non inferiore a quello predeterminato, secondo criteri improntati all'obiettivo di ridurre al massimo l'insorgenza di contenzioso;
5. stabilire l'esenzione dell'immobile dato in comodato gratuito al comune o ad altro ente territoriale, o ad ente non commerciale, esclusivamente per l'esercizio dei rispettivi scopi istituzionali o statutari.

Per approfondire si rinvia a "IMU – Potere dei Comuni di ridurre l'aliquota ordinaria".

> **Attenzione - Bilancio di previsione degli Enti locali**
> Le aliquote IMU devono essere approvate dal Consiglio Comunale entro il termine fissato dalle norme statali per l'approvazione del bilancio di previsione.
> Il termine della delibera di approvazione del bilancio di previsione degli enti locali è fissato al 31 dicembre di ogni anno (a partire dall'anno 2001, per effetto dell'articolo 31, comma 1, l. 23 dicembre 1998 n. 448; RM 29 novembre 1999 n. 160/E).
> Tale termine, tuttavia, può essere differito con apposito DM (articolo 151, D.Lgs. 18 agosto 2000 n. 267, Testo unico delle leggi sull'ordinamento degli enti locali).

> **Attenzione - Blocco degli aumenti dei tributi locali**
> Al fine di contenere il livello complessivo della pressione tributaria, in coerenza con gli equilibri generali di finanza pubblica, per gli anni 2016 e 2017 era stata sospesa l'efficacia delle deliberazioni degli enti locali nella parte in cui prevedono aumenti dei tributi e delle addizionali, rispetto ai livelli di aliquote o tariffe applicabili per l'anno 2015 (l. 28 dicembre 2015, n. 208, articolo 1, comma 26).
> Disposizione non prorogata nella legge di Bilancio per l'anno finanziario 2019.

## Acconto e saldo

Le aliquote IMU (così come le aliquote TASI) devono essere oggetto di apposita delibera del Consiglio comunale, contenente espresse manifestazioni di volontà necessariamente autonome e precedenti rispetto all'approvazione del bilancio, di cui costituiscono un presupposto.

Le delibere ed i regolamenti sono efficaci dalla data della loro pubblicazione sul sito, che assume quindi valenza costitutiva. La data di pubblicazione è rilevante ai fini dell'applicazione delle aliquote deliberate, in quanto:
- la prima rata (acconto) è versata sulla base dell'aliquota e delle detrazioni dei dodici mesi dell'anno precedente;
- la seconda rata è versata, a saldo dell'imposta dovuta per l'intero anno e con eventuale conguaglio sulla prima rata, in base agli atti pubblicati sul sito (del Portale del Federalismo fiscale) alla data del 28 ottobre di ciascun anno di imposta; a tal fine, il Comune deve effettuare l'invio entro il termine perentorio del 14 ottobre dello stesso anno;
- in caso di mancata pubblicazione entro il termine del 28 ottobre si applicano gli atti adottati per l'anno precedente.

L'acconto IMU di giugno deve essere determinato in base al presupposto impositivo (stato materiale e giuridico dell'immobile) e alla base imponibile riferite all'anno di imposizione, assumendo tuttavia le aliquote e le detrazioni dell'anno precedente.

Le eventuali variazioni deliberate dai Comuni nel corso dell'anno in merito alla misura delle aliquote e delle detrazioni hanno rilevanza solo in sede di versamento del saldo di dicembre, con eventuale conguaglio sulla prima rata.

Si rinvia all'approfondimento "IMU - Acconto per l'anno 2020".

> **Attenzione**
> A decorrere dall'anno 2024, nel caso in cui i termini del 14 ottobre e del 28 ottobre scadano nei giorni di sabato o di domenica, gli stessi sono prorogati al primo giorno lavorativo successivo.
> A fronte della proroga dei termini, l'eventuale differenza positiva tra l'imposta municipale propria (IMU), calcolata sulla base degli atti pubblicati, e quella versata, entro il 18 dicembre 2023, è dovuta senza applicazione di sanzioni e interessi entro il 29 febbraio 2024. Nel caso in cui emerga una differenza negativa, il rimborso è dovuto secondo le regole ordinarie.

---

# Approfondimento: Casi particolari di determinazione della base imponibile IMU

a cura di Elisabetta Smaniotto - Docente e Pubblicista in materia tributaria

## Fabbricati iscritti in catasto e dotati di rendita

Per i fabbricati iscritti in catasto e dotati di rendita catastale, il valore della base imponibile per determinare l'IMU si determina rivalutando la rendita catastale del 5% (rendita risultante dal catasto alla data del 1° gennaio dell'anno di imposizione) (ai sensi dell'art. 3, comma 48, della L. 23 dicembre 1996, n. 662) e poi moltiplicando il risultato ottenuto per i seguenti coefficienti (art. 1, comma 745, L. n. 160/2019; fino al 31.12.2019: art. 13, comma 4, d.l. n. 201/2011):

a. **160** per i fabbricati classificati nel gruppo catastale A e nelle categorie catastali C/2, C/6 e C/7, con esclusione della categoria catastale A/10;
b. **140** per i fabbricati classificati nel gruppo catastale B e nelle categorie catastali C/3, C/4 e C/5;
b-bis. **80** per i fabbricati classificati nella categoria catastale D/5;
c. **80** per i fabbricati classificati nella categoria catastale A/10;
d. **65** per i fabbricati classificati nel gruppo catastale D, ad eccezione dei fabbricati classificati nella categoria catastale D/5; (fino al 31.12.2012 tale moltiplicatore era fissato a 60);
e. **55** per i fabbricati classificati nella categoria catastale C/1.

**Valore catastale = rendita catastale x 105/100 x il moltiplicatore**

La formula per calcolare la base imponibile IMU è la seguente:

VC = RC x 105/100 x M

dove:
- VC = valore catastale
- RC = rendita catastale
- M = coefficiente moltiplicatore

> **Attenzione**
> I fabbricati a destinazione particolare, classificati o classificabili in Catasto in una delle categorie del gruppo E, sono esenti dall'IMU (dal 1° gennaio 2020: art. 1, comma 759, lettera b), L. n. 160/2019; fino al 31 dicembre 2019: art. 7, comma 1, lett. b), D.Lgs. 30 dicembre 1992 n. 504).

### Rilevanza dell'accatastamento

Per determinare la base imponibile di un immobile, sulla quale poi calcolare la misura dell'IMU, occorre considerare il classamento catastale del bene, mentre non assume rilevanza la destinazione "di fatto" dell'unità immobiliare.

Ne consegue che anche in caso di utilizzazione promiscua di un fabbricato (es. abitazione e studio professionale), si deve fare esclusivo riferimento alle caratteristiche catastali dell'unità immobiliare, indipendentemente dalla sua effettiva destinazione.

### Modifiche della rendita catastale

La rendita rilevante ai fini IMU è quella che risulta in Catasto al 1° gennaio dell'anno di imposizione (art. 1, comma 745, L. n. 160/2019).

Eventuali modifiche o variazioni della rendita disposte dall'ufficio dell'Agenzia del Territorio e intervenute in corso d'anno hanno quindi effetto soltanto a partire dall'anno successivo.

### Unità immobiliari nuove

Ai fini dell'IMU, la rendita iscritta con la procedura DOCFA per le nuove unità immobiliari site in fabbricati oggetto di:
- nuova costruzione;
- ricostruzione;

ovvero di interventi riconducibili alle seguenti tipologie urbanistiche:
- ristrutturazione edilizia;
- restauro o risanamento conservativo;
- ristrutturazione urbanistica;

rileva solo a decorrere:
- dalla data dell'ultimazione dei lavori (come dichiarata allo Sportello unico per l'edilizia dal professionista incaricato della direzione dei lavori); ovvero,
- se anteriore, dalla data in cui l'unità immobiliare è comunque utilizzata (art. 1, comma 745, L. n. 160/2019).

Fino ad allora, il tributo comunale è liquidato sul valore dell'area, considerata comunque fabbricabile (art. 1, comma 746, L. n. 160/2019; fino al 31 dicembre 2019: art. 5, comma 6, D.Lgs. n. 504/1992).

## Fabbricati non iscritti in catasto

Per l'applicazione dell'IMU ai fabbricati che, alla data del 1° gennaio dell'anno di imposizione:
- non risultano iscritti in Catasto con attribuzione di rendita;
- ovvero vi risultano iscritti con una rendita divenuta inadeguata a seguito di intervenute variazioni permanenti, ancorché dovute ad accorpamento di più unità immobiliari,

non è possibile assumere a riferimento la rendita di fabbricati similari (c.d. "rendita presunta"), ma è necessario provvedere alla dichiarazione di iscrizione (o di variazione) in Catasto, con le modalità di cui al D.M. 19 aprile 1994, n. 701 (procedura DOCFA).

## Fabbricati a destinazione speciale posseduti da imprese

Un'ipotesi particolare di fabbricati non iscritti in Catasto e sprovvisti di rendita riguarda i fabbricati classificabili nel gruppo catastale "D" (immobili a destinazione speciale), quali gli opifici, che nello stesso tempo risultino (art. 1, comma 746, L. n. 160/2019):
- interamente posseduti da imprese;
- distintamente contabilizzati.

Per tali fabbricati è prevista una particolare modalità di determinazione della base imponibile.

Fino al momento della richiesta dell'attribuzione della rendita il valore è determinato:
- alla data di inizio di ciascun anno solare ovvero, se successiva, alla data di acquisizione;
- sulla base all'ammontare (costo storico di acquisto o di costruzione), al lordo delle quote di ammortamento, che risulta dalle scritture contabili (secondo i criteri stabiliti nell'art. 3, comma 7, D.L. n. 333/1992, convertito in L. n. 359/1992);
- applicando per ciascun anno di formazione gli appositi coefficienti di adeguamento, aggiornati ogni anno con DM del MEF.

### Coefficienti ministeriali per la rivalutazione dei costi storici di acquisto o costruzione

Ai fini IMU (imposta municipale propria) ed ai fini dell'IMPi (imposta immobiliare sulle piattaforme marine) dovute per l'anno 2021, per la determinazione del valore dei fabbricati (di cui all'art. 1, comma 746, L. 27 dicembre 2019, n. 160), in relazione ai fabbricati classificabili nel gruppo catastale "D", sono stati aggiornati gli appositi coefficienti per l'attualizzazione dei costi contabilizzati.

### Fabbricati del gruppo catastale «D»

Con Decreto del Ministero dell'Economia e delle Finanze del 14 marzo 2025, sono stati aggiornati i coefficienti da utilizzare per calcolare:
- l'IMU (Imposta municipale propria); e,
- l'IMPi (Imposta immobiliare sulle piattaforme marine)

dovuti per la determinazione del valore dei fabbricati durante l'anno 2021, ai sensi dell'art. 5, comma 3, D.Lgs. 30 dicembre 1992, n. 504, richiamato dall'art. 13, comma 3, D.L. 6 dicembre 2011 n. 201, convertito con modificazioni dalla L. 22 dicembre 2011 n. 214, per i fabbricati appartenenti al gruppo catastale «D» (Immobili a destinazione speciale).

La norma appena richiamata prevede che per «i fabbricati classificabili nel gruppo catastale D, non iscritti in catasto, interamente posseduti da imprese e distintamente contabilizzati, fino all'anno nel quale i medesimi sono iscritti in catasto con attribuzione di rendita, il valore è determinato, alla data di inizio di ciascun anno solare ovvero, se successiva, alla data di acquisizione» applicando al valore contabile gli appositi coefficienti fino all'anno nel quale i fabbricati stessi sono iscritti in Catasto con attribuzione di rendita (secondo i criteri stabiliti nell'art. 7, comma 3, D.L. 11 luglio 1992 n. 333).

Agli effetti dell'applicazione dell'imposta municipale propria (IMU) e dell'imposta immobiliare sulle piattaforme marine (IMPi) dovute per l'anno 2025, per la determinazione del valore dei fabbricati di cui all'art. 1, comma 746 della L. 27 dicembre 2019, n. 160, i coefficienti di aggiornamento sono stabiliti nelle seguenti misure:

| Anno | Coefficiente |
|------|--------------|
| 2025 | 1,00 |
| 2024 | 1,00 |
| 2023 | 1,02 |
| 2022 | 1,14 |
| 2021 | 1,19 |
| 2020 | 1,19 |
| 2019 | 1,20 |
| 2018 | 1,22 |
| 2017 | 1,22 |
| 2016 | 1,23 |
| 2015 | 1,23 |
| 2014 | 1,23 |
| 2013 | 1,24 |
| 2012 | 1,27 |
| 2011 | 1,30 |
| 2010 | 1,32 |
| 2009 | 1,34 |
| 2008 | 1,39 |
| 2007 | 1,44 |
| 2006 | 1,48 |
| 2005 | 1,52 |
| 2004 | 1,61 |
| 2003 | 1,66 |
| 2002 | 1,72 |
| 2001 | 1,76 |
| 2000 | 1,82 |
| 1999 | 1,85 |
| 1998 | 1,87 |
| 1997 | 1,92 |
| 1996 | 1,98 |
| 1995 | 2,04 |
| 1994 | 2,11 |
| 1993 | 2,15 |
| 1992 | 2,17 |
| 1991 | 2,21 |
| 1990 | 2,32 |
| 1989 | 2,42 |
| 1988 | 2,53 |
| 1987 | 2,74 |
| 1986 | 2,95 |
| 1985 | 3,16 |
| 1984 | 3,37 |
| 1983 | 3,58 |
| 1982 | 3,79 |

## Aree fabbricabili

La base imponibile è costituita dal valore venale in comune commercio, alla data del 1° gennaio dell'anno di imposizione, o a far data dall'adozione degli strumenti urbanistici, avendo riguardo alla zona territoriale di ubicazione, all'indice di edificabilità, alla destinazione d'uso consentita, agli oneri per eventuali lavori di adattamento del terreno necessari per la costruzione, ai prezzi medi rilevati sul mercato dalla vendita di aree aventi analoghe caratteristiche (art. 1, comma 746, L. n. 160/2019; fino al 31 dicembre 2019: art. 5, comma 6, D.Lgs. n. 504/1992).

I Comuni possono, con proprio regolamento, determinare periodicamente e per zone omogenee i valori venali in comune commercio delle aree fabbricabili, al fine della limitazione del potere di accertamento del Comune qualora l'imposta sia stata versata sulla base di un valore non inferiore a quello predeterminato, secondo criteri improntati all'obiettivo di ridurre al massimo l'insorgenza di contenzioso (art. 1, comma 777, lettera d), L. n. 160/2019).

Qualora il soggetto passivo versi l'imposta applicandola ad una base imponibile pari o superiore al valore individuato dalla predetta delibera, non può essere assoggettato ad accertamento.

Il valore venale dell'area deve essere determinato direttamente dal contribuente, eventualmente, ma non necessariamente, avvalendosi del contributo di un proprio tecnico di fiducia.

## Terreni agricoli

Per i terreni agricoli, anche se non coltivati, il valore della base imponibile è costituito da quello ottenuto applicando all'ammontare del reddito dominicale risultante in catasto, vigente al 1° gennaio dell'anno di imposizione, rivalutato del 25% ai sensi dell'art. 3, comma 51, L. 23 dicembre 1996, n. 662, un moltiplicatore pari a 135 (art. 1, comma 746, L. n. 160/2019).

La formula per calcolare la base imponibile IMU è dunque la seguente:

**VC = RD X 125/100 X 135**

dove:
- VC = valore catastale
- RD = reddito dominicale

**Valore catastale = reddito dominicale x 125/100 x 135**

Fino al 2015 era previsto un moltiplicatore ridotto (pari a 75) per i terreni agricoli posseduti e condotti dai coltivatori diretti e dagli imprenditori agricoli professionali (art. 13, comma 5, D.L. n. 201/2011, ultimo periodo in vigore fino al 31 dicembre 2015). Tale norma è stata abrogata, essendo tali terreni sempre esenti dal 2016.

---

# Approfondimento: IMU - Acconto per l'anno 2020

a cura di Elisabetta Smaniotto - Docente e Pubblicista in materia tributaria

Con riferimento alla determinazione dell'acconto per l'anno 2020, poiché i Comuni possono deliberare le nuove aliquote successivamente al termine di pagamento dell'acconto stesso, occorre osservare l'art. 1, comma 762, L. n. 160/2019, secondo cui in "sede di prima applicazione dell'imposta, la prima rata da corrispondere è pari alla metà di quanto versato a titolo di IMU e TASI per l'anno 2019".

A fronte della richiesta di chiarimenti è intervenuto sul punto il MEF (circolare n. 1/DF del 18 marzo 2020, prot. n. 6867/2020) che ha precisato quanto segue (In calce si utilizza il verbo indicativo, tempo presente, anche se la fattispecie è riferita all'anno 2020).

In caso di acquisto di un immobile durante l'anno 2020, il contribuente può decidere, a propria scelta:
- di non versare nulla in sede di primo acconto; oppure,
- di versare l'acconto sulla base dei mesi di possesso nel primo semestre tenendo conto dell'aliquota IMU per l'anno 2019.

Tale regola vale anche:
- se il contribuente ha un immobile destinato ad abitazione principale nel 2019 che viene tenuto a disposizione o locato nell'anno 2020;
- in caso di fabbricati rurali strumentali (comma 750) e fabbricati merce (comma 751), i quali nel 2019 erano esenti dall'IMU ma assoggettati alla TASI (abolita), con la specificazione che qualora si opti per la soluzione di versare l'acconto, occorre applicare l'aliquota di base pari allo 0,1 per cento (prevista dai commi 750 e 751).

In caso di cessione dell'immobile nel corso dell'anno 2019 (comma 762), il cedente porterebbe dover versare l'acconto 2020 sebbene in tale anno non si manifesti il presupposto impositivo.

Il verificarsi di una simile situazione comporterebbe per entrambi i soggetti del rapporto tributario un inutile aggravio di oneri cosicché, secondo il MEF, risulta più razionale la soluzione che tenga conto della condizione sussistente al momento del versamento.

Tale regola vale anche se il contribuente possiede un immobile che tiene a disposizione o locato nell'anno 2019 che viene destinato ad abitazione principale nell'anno 2020.

Nell'ipotesi in cui il contribuente abbia al contempo venduto un immobile nel 2019 e acquistato un altro immobile situato nel territorio dello stesso comune nel primo semestre del 2020, dovrà versare l'acconto 2020 scegliendo tra il metodo individuato dal comma 762 per l'acconto 2020 e quello previsto dalla stessa norma a regime.

Nel primo caso il contribuente verserà l'acconto 2020 per l'immobile venduto nel 2019, calcolato in misura pari al 50% della somma corrisposta nel 2019 a titolo di IMU e di TASI, mentre non verserà nulla per quello acquistato nel 2020.

Nel secondo caso il contribuente verserà l'acconto 2020 per l'immobile acquistato nel primo semestre 2020, calcolato sulla base dei mesi di possesso nel primo semestre del 2020 e tenendo conto dell'aliquota dell'IMU vigente per l'anno 2019, mentre non corrisponderà l'IMU per l'immobile venduto nel 2019.

Il contribuente dovrà adottare il medesimo criterio per entrambi gli immobili, non potrà invece combinare i due criteri e ciò soprattutto quando tale operazione conduca a non versare alcun acconto.

Tale regola vale anche se il contribuente possiede due immobili, uno adibito ad abitazione principale e l'altro tenuto a disposizione, e nel 2020 ne inverta la destinazione.

Con riferimento alla casa coniugale assegnata al coniuge a seguito di provvedimento di separazione in assenza di figli o con figli maggiorenni e autosufficienti, non opera alcun regime di esenzione, cosicché la situazione resta invariata rispetto a prima.

---

# Approfondimento: IMU - Potere dei comuni di ridurre l'aliquota ordinaria

a cura di Elisabetta Smaniotto - Docente e Pubblicista in materia tributaria

A decorrere dall'anno 2021, i Comuni, in deroga all'art. 52, D.Lgs. 15 dicembre 1997, n. 446, possono diversificare le aliquote IMU (di cui ai commi da 748 a 755 dell'art. 1, L. n. 160/2019) esclusivamente con riferimento alle fattispecie individuate con apposito decreto del Ministro dell'economia e delle finanze (da adottare entro centottanta giorni dal 1° gennaio 2020, data di entrata in vigore della L. n. 160/2019).

Con DM MEF 6 settembre 2024 sono state individuate le fattispecie in materia di imposta municipale propria (IMU), in base alle quali i comuni possono diversificare le aliquote (art. 1, commi da 748 a 755, legge n. 160/2019).

I comuni sono obbligati a redigere la delibera di approvazione delle aliquote dell'IMU tramite l'elaborazione del Prospetto, utilizzando l'applicazione informatica messa a disposizione sul portale del MEF, decorre dall'anno di imposta 2025. (art. 6-ter, comma 1, D.L. n. 132/2023, "Decreto Milleproroghe").

Limitatamente all'anno 2025 (in deroga all'articolo 1, comma 169, legge 27 dicembre 2006, n. 296), l'articolo 6, Legge 30 luglio 2025, n. 108, di conversione del DL 17 giugno 2025 n. 84 (c.d. Decreto fiscale) ha introdotto una proroga e sanatoria delle delibere approvative del Prospetto IMU, vale a dire che:

- i comuni che non hanno adottato entro il 28 febbraio 2025 la delibera di approvazione del prospetto delle aliquote IMU (secondo le modalità previste dall'articolo 1, comma 757, L. 27 dicembre 2019, n. 160);
- inclusi i comuni che hanno adottato nel termine del 28 febbraio 2025 la delibera relativa alle aliquote IMU senza l'elaborazione del prospetto (ai sensi dell'articolo 1, comma 757, L. 27 dicembre 2019, n. 160);

possono approvare entro il 15 settembre 2025 le suddette delibere, redatte tramite l'applicazione informatica disponibile nel portale del federalismo fiscale.

Sono in ogni caso valide le delibere di approvazione del prospetto adottate tra il 1° marzo 2025 e il 18 giugno 2025 (data di entrata in vigore del DL 17 giugno 2025 n. 84).

### Delibera di approvazione

La delibera di approvazione delle aliquote deve essere redatta accedendo all'applicazione disponibile nel Portale del federalismo fiscale che consente di elaborare il prospetto delle aliquote che forma parte integrante della delibera stessa. La delibera approvata senza il prospetto non è idonea a produrre gli effetti costitutivi di legge.

I Comuni sono tenuti ad inviare esclusivamente per via telematica, inserendo il relativo testo nell'apposita sezione del Portale del federalismo fiscale, per la loro pubblicazione sul sito Internet www.finanze.it, sia le delibere di approvazione delle aliquote e delle detrazioni, sia i regolamenti dell'IMU.

La pubblicazione rappresenta condizione di efficacia per le deliberazioni concernenti l'imposta municipale propria. A seguito delle modifiche normative apportate all'art. 13, D.L. n. 201/2011 ad opera dell'art. 15-bis, D.L. n. 34/2019, inoltre, l'attribuzione alla pubblicazione dei predetti atti sul sito internet www.finanze.gov.it del valore di pubblicità costitutiva riguarda la generalità dei tributi comunali (Ministero Economia e Finanze, circolare 22 novembre 2019 n. 2/DF).

L'art. 1, comma 767, L. n. 160/2019 dispone che la pubblicazione sul sito internet del Dipartimento delle finanze costituisce condizione di efficacia della deliberazione.

---

# Approfondimento: IMU - Riduzione della base imponibile

a cura di Elisabetta Smaniotto - Docente e Pubblicista in materia tributaria

Sono previsti alcuni casi di riduzione della base imponibile nella misura del 50%, ai sensi dell'art. 1, comma 747, L. n. 160/2019, vale a dire:

a. per i fabbricati di interesse storico o artistico (art. 10, D.Lgs. 22 gennaio 2004, n. 42);
b. per i fabbricati dichiarati inagibili o inabitabili e di fatto non utilizzati;
c. per le unità immobiliari concesse in comodato dal soggetto passivo ai parenti in linea retta entro il primo grado che le utilizzano come abitazione principale.

Inoltre, è prevista la riduzione del 75% dell'IMU per gli immobili locati a canone concordato.

## Fabbricati di interesse storico o artistico

Per i fabbricati di interesse storico o artistico (art. 10 D.Lgs. n. 42/2004) è prevista la riduzione al 50% della base imponibile (art. 1, comma 747, lett. a), L. n. 160/2019).

Per usufruire dell'agevolazione è necessaria la presentazione della dichiarazione IMU, in caso di variazioni intervenute rispetto a quanto risulta dalle dichiarazioni già presentate.

## Fabbricati dichiarati inagibili o inabitabili e di fatto non utilizzati

Per i fabbricati inagibili e inabitabili è prevista la riduzione al 50% della base imponibile IMU (art. 1, comma 747, lett. b), L. n. 160/2019).

L'immobile, oltre che inagibile o inabitabile, deve essere anche non utilizzato.

Per l'applicazione della riduzione al 50% della base imponibile, i Comuni possono disciplinare le caratteristiche di fatiscenza sopravvenuta del fabbricato, non superabile con interventi di manutenzione.

La situazione di inagibilità o inabitabilità può essere accertata:
- dall'ufficio tecnico comunale con perizia a carico del proprietario, che allega idonea documentazione alla dichiarazione;
- ovvero attraverso una dichiarazione sostitutiva dell'atto di notorietà (art. 47, D.P.R. n. 445/2000), che attesti la dichiarazione di inagibilità o inabitabilità del fabbricato da parte di un tecnico abilitato in luogo della perizia dell'ufficio tecnico comunale.

Nel secondo caso, il contribuente presenta una dichiarazione sostitutiva con la quale dichiara di essere in possesso di una perizia accertante l'inagibilità o l'inabitabilità, redatta da un tecnico abilitato. In tale senso si è pronunciata la Corte di Cassazione (Cass. 21 gennaio 2021 n. 1263) la quale ha chiarito che al fine di beneficiare dell'abbattimento dell'imposta (nella misura del 50%), le condizioni di inagibilità o inabitabilità possono essere attestate dal contribuente presentando una dichiarazione sostitutiva (resa ai sensi del D.P.R. 28 dicembre 2000, n. 445) nella quale esso stesso contribuente attesta l'impossibilità di utilizzare l'immobile per tutto il periodo nel quale sussistono dette condizioni. Si tratta della conferma in materia di IMU di quanto già deciso dalla Corte di Cassazione con riferimento all'orientamento consolidatosi in materia di ICI (D.Lgs. n. 504/1992, articolo 8) (Cass. nn. 28921/2017, 13053/2017 12015/2015; n. 13230/2005).

> **Attenzione**
> Ne consegue che, per poter beneficiare del regime di favore ai fini dell'IMU, il contribuente deve comunque far redigere una perizia da un proprio tecnico abilitato. Diversamente, in tema di ICI, il Ministero aveva chiarito che la semplice autocertificazione era sostitutiva non solo dell'attestazione comunale, ma anche della perizia dell'ufficio tecnico comunale (C.M. 15 maggio 1997 n. 137/E, § 20.1).

Per i fabbricati in questione l'obbligo dichiarativo sorge soltanto nel caso in cui si perda il diritto all'agevolazione, poiché solo in questo caso il Comune non dispone delle informazioni necessarie per verificare il venire meno delle condizioni richieste dalla legge per il beneficio fiscale.

In altre parole, ciò significa che deve essere denunciata la data in cui è terminata la condizione di inagibilità o inabitabilità, non quella in cui la si acquisisce.

## Unità immobiliari concesse in comodato ai parenti in linea retta entro il primo grado che le utilizzano come abitazione principale

È prevista la riduzione al 50% della base imponibile IMU per le unità immobiliari, fatta eccezione per quelle classificate nelle categorie catastali A/1, A/8 e A/9, concesse in comodato dal soggetto passivo ai parenti in linea retta entro il primo grado che le utilizzano come abitazione principale (art. 1, comma 747, lett. c), L. n. 160/2019).

Devono essere rispettate le seguenti condizioni:
- che il contratto sia registrato;
- che il comodante possieda un solo immobile in Italia;
- che il comodante risieda anagraficamente nonché dimori abitualmente nello stesso comune in cui è situato l'immobile concesso in comodato.

Ai fini dell'applicazione della riduzione della base imponibile, non è obbligatoria la presentazione della Dichiarazione IMU, in quanto condizione non richiesta dall'art. 1, comma 747, lett. c), né da successivi commi della L. n. 160/2019.

> **Attenzione**
> Originariamente, l'art. 13, comma 3, lett 0a), D.L. n. 201/2001 (abrogato a far tempo dall'1.1.2020), prevedeva l'obbligo di attestare il possesso dei requisiti mediante presentazione della Dichiarazione IMU. Tale previsione normativa è stata soppressa dall'art. 3-quater D.L. 30 aprile 2019 n. 34 convertito con L. 28 giugno 2019, n. 58 e non è stata riproposta all'interno della nuova disciplina dell'IMU, contenuta nella L. 27 dicembre 2019, n.160.

## Immobili locati a canone concordato

Dal 1° gennaio 2016 è disposta una riduzione al 75% dell'IMU per gli immobili locati a canone concordato, di cui alla L. 9 dicembre 1998, n. 431.

A decorrere dal 1° gennaio 2020, tale riduzione è prevista dall'art. 1, comma 760, L. 27 dicembre 2019 n. 160.

In pratica, l'IMU si determina:
- applicando l'aliquota stabilita dal comune;
- riducendo l'importo al 75%.

Stante il rinvio della norma alla L. n. 431/1998, si considerano agevolabili gli immobili locati con:
1. contratti a canone concordato della durata di 3 anni, rinnovabili di ulteriori 2;
2. contratti per studenti universitari, di durata da 6 mesi a 3 anni;
3. contratti transitori (di durata da 1 a 18 mesi), se stipulati nei Comuni nei quali il canone deve essere stabilito dalle parti applicando gli Accordi territoriali (aree metropolitane di Roma, Milano, Venezia, Genova, Bologna, Firenze, Napoli, Torino, Bari, Palermo, Catania; Comuni confinanti con tali aree; altri Comuni capoluogo di provincia).

Per tali immobili è prevista la medesima agevolazione ai fini della TARI, in vigore fino al 31 dicembre 2019, ridotta al 75%. Ai fini dell'applicazione della riduzione in commento, il soggetto passivo è esonerato dall'attestazione del possesso del requisito mediante il modello di dichiarazione IMU, nonché da qualsiasi altro onere di dichiarazione o comunicazione. Tanto è stato espressamente previsto dal comma 6-bis dell'art. 13, D.L. n. 201/2011, come modificato dal D.L. 30 aprile 2019 n. 34 convertito con L. 28 giugno 2019 n. 58. Il comma 6-bis dell'art. 13, D.L. n. 201/2011 è ora abrogato dalla L. n. 160/2019, tuttavia è plausibile ritenere che le regole sopra esposte valgano anche nell'ambito della nuova disciplina IMU, in vigore dal 1° gennaio 2020.

---

# Casi particolari

## IMU - Abitazione principale parzialmente locata

a cura di Elisabetta Smaniotto - Docente e Pubblicista in materia tributaria

L'IMU non si applica al possesso dell'abitazione principale e delle pertinenze della stessa, ad eccezione di quelle classificate nelle categorie catastali A/1, A/8 e A/9 (l. n. 147/2013, articolo 1, comma 707).

Anche se parzialmente locata, l'abitazione principale non perde tale destinazione e, pertanto, a partire dal 1° gennaio 2014, beneficia dell'esenzione dall'IMU prevista per tale fattispecie.

Nel caso dell'abitazione principale parzialmente locata occorre confrontare:
- la rendita catastale aumentata del 5%;
- con il canone annuo di locazione, assunto a sua volta:
  - per l'intero importo, qualora si applichi il regime di imposizione sostitutiva della cedolare secca (articolo 3, d.lgs. n. 23/2011);
  - al netto della deduzione forfetaria di cui all'articolo 37 del TUIR, qualora non si applichi la cedolare secca).

Alla luce dell'esclusione da IMU degli immobili adibiti ad abitazione principale, diversi da quelli iscritti nelle categorie catastali A/1, A/8 e A/9, si può operare come segue in caso di locazione parziale dell'abitazione principale:

**Immobili A/1, A/8 E A/9**:
- è dovuta solo l'IMU se la rendita catastale rivalutata del 5% è maggiore del canone annuo di locazione (assunto a sua volta per l'intero importo, qualora si applichi il regime di imposizione sostitutiva della cedolare secca (art. 3 del DLgs. 23/2011), oppure al netto della deduzione forfetaria di cui all'art. 37 del TUIR, qualora non si applichi la cedolare secca)
- sono dovute sia l'IMU che l'IRPEF o la cedolare secca se il canone di locazione (abbattuto della riduzione o per intero) è superiore alla rendita catastale rivalutata del 5%

**Immobili diversi DA A/1, A/8 E A/9**:
- non sono assoggettati ad IMU
- è dovuta l'IRPEF sul maggior valore tra la rendita catastale rivalutata del 5% il canone annuo di locazione.

---

## IMU - Enti non commerciali e versamenti IMU

a cura di Elisabetta Smaniotto - Docente e Pubblicista in materia tributaria

Per gli enti non commerciali sono previste specifiche modalità di versamento dell'IMU (articolo 1, comma 721, l. n. 147/2013).

Le disposizioni specifiche per tali enti si sono rese opportune stante le peculiari regole di determinazione dell'IMU che prevedono una quota di esenzione dall'imposta per gli immobili ad utilizzazione mista (commerciale ed istituzionale).

Il versamento dell'IMU degli enti non commerciali deve essere effettuato mediante modello F24 in tre rate, di cui:
- le prime due, di importo pari ciascuna al 50% dell'imposta complessivamente corrisposta per l'anno precedente, devono essere versate entro il 16 giugno e entro il 16 dicembre (nei termini di cui all'articolo 9, comma 3, d.lgs. 14 marzo 2011 n. 23);
- l'ultima, a conguaglio dell'imposta complessivamente dovuta, deve essere versata entro il 16 giugno dell'anno successivo a quello cui si riferisce il versamento.

Lo slittamento del termine per il conguaglio è previsto onde consentire la determinazione della quota di esenzione dall'imposta, da calcolare sulla base della proporzione tra attività istituzione e attività commerciale: per tale calcolo è infatti necessario attendere la conclusione dell'anno.

---

## IMU - Fabbricati soggetti a vincolo per motivi di interesse storico artistico

a cura di Elisabetta Smaniotto - Docente e Pubblicista in materia tributaria

L'effetto di sostituzione dell'IRPEF vale anche per i fabbricati soggetti a vincolo per motivi di interesse storico-artistico.

Per tali fabbricati la base imponibile IMU, determinata in base ai criteri ordinari, viene ridotta del 50% (articolo 13, comma 3, d.l. n. 201/2011). Tali immobili non possono essere considerati "esenti" e quindi opera l'effetto di sostituzione dell'IRPEF.

---

## IMU - Immobili ad uso abitativo non locati e situati nello stesso comune in cui si trova l'abitazione principale

a cura di Elisabetta Smaniotto - Docente e Pubblicista in materia tributaria

Resta fermo che l'IMU non sostituisce l'IRPEF, la quale è pertanto dovuta in ogni caso, in relazione agli immobili ad uso abitativo non locati e situati nello stesso comune in cui si trova l'abitazione principale. In relazione a tali immobili pertanto:
- nel periodo in cui risultano locati, concorre alla formazione del reddito, il valore maggiore tra la rendita catastale rivalutata del 5% e il canone di locazione ridotto forfettariamente;
- nel periodo in cui non sono locati, concorre alla formazione del reddito il 50% della rendita catastale rivalutata del 5%.

---

## IMU - Immobili inagibili o inabitabili

a cura di Elisabetta Smaniotto - Docente e Pubblicista in materia tributaria

Per gli immobili inagibili o inabitabili, per i quali siano rispettate le condizioni previste dall'articolo 13, comma 3, lett. b), d.l. n. 201/2011, è dovuta soltanto l'IMU (sia pure in misura ridotta del 50%).

Tali immobili non possono essere considerati "esenti" e quindi opera l'effetto di sostituzione dell'IRPEF (Agenzia delle Entrate, circolare 11 marzo 2013 n. 5 § 2.6 e 9.5.2013 n. 13 § 5.1)

---

## IMU - Immobili locati a canone concordato

a cura di Elisabetta Smaniotto - Docente e Pubblicista in materia tributaria

Dal 1° gennaio 2016 è disposta una riduzione al 75% dell'IMU per gli immobili locati a canone concordato (l. 9 dicembre 1998 n. 431). L'IMU si determina:
- applicando l'aliquota stabilita dal comune;
- riducendo l'importo al 75%.

Stante il rinvio della norma alla l. 9 dicembre 1998 n. 431, si considerano agevolabili gli immobili locati con:
- contratti a canone concordati della durata di 3 anni, rinnovabili di ulteriori 2;
- contratti per studenti universitari, di durata da 6 mesi a 3 anni;
- contratti transitori (di durata da 1 a 18 mesi), se stipulati nei Comuni nei quali il canone deve essere stabilito dalle parti applicando gli Accordi territoriali (aree metropolitane di Roma, Milano, Venezia, Genova, Bologna, Firenze, Napoli, Torino, Bari, Palermo, Catania; Comuni confinanti con tali aree; altri Comuni capoluogo di provincia).

Per tali immobili, la stessa agevolazione è disposta ai fini della TASI, la quale è a sua volta ridotta al 75%

---

## IMU - Immobili locati per una parte del periodo d'imposta

a cura di Elisabetta Smaniotto - Docente e Pubblicista in materia tributaria

Nell'ipotesi in cui un immobile sia locato per una parte del periodo d'imposta, l'IMU sostituisce l'IRPEF e le addizionali dovute in relazione al reddito fondiario relativo alla sola parte del periodo d'imposta in cui l'immobile non è locato, mentre per la restante parte il reddito fondiario è assoggettato all'IRPEF secondo le regole ordinarie.

Quindi, con riferimento ai beni locati per una parte del periodo d'imposta, se il contribuente non ha optato per la cedolare secca o non l'ha potuta scegliere per assenza delle condizioni, l'IRPEF va determinata mediante:
- confronto tra la rendita catastale rivalutata del 5% e il canone di locazione ridotto forfettariamente, relativamente alla parte del periodo d'imposta in cui l'immobile è locato;
- concorso al reddito del canone di locazione, se superiore alla rendita catastale rivalutata.

Ne discende che una rigorosa applicazione del principio di sostituzione comporta, inevitabilmente, l'esatta individuazione del periodo d'imposta tra la parte in cui i fabbricati siano locati e la parte in cui non lo siano, analogamente a quanto previsto per l'applicazione della cedolare secca.

---

## IMU - Immobili non locati posseduti da società semplici

a cura di Elisabetta Smaniotto - Docente e Pubblicista in materia tributaria

L'IMU sostituisce l'IRPEF in capo ai soci persone fisiche che non detengono la partecipazione in regime di impresa, per la quota del reddito di partecipazione riferibile ai redditi fondiari in relazione agli immobili non locati (o non affittati) come certificato dal prospetto di ripartizione del reddito rilasciato dalla società (Agenzia delle Entrate, circolare 11 marzo 2013 n. 5).

---

## IMU - Impianti fotovoltaici

a cura di Elisabetta Smaniotto - Docente e Pubblicista in materia tributaria

Sono soggetti ad IMU tutti i fabbricati ai quali può essere attribuita una rendita catastale.

Per quanto riguarda gli impianti fotovoltaici, l'Agenzia delle Entrate (circolare 19 dicembre 2013 n. 36/E) ha confermato il collegamento tra la qualificazione fiscale dell'impianto e la sua rilevanza catastale.

Per cui, gli impianti fotovoltaici sono beni immobili quando:
- costituiscono una centrale di produzione di energia elettrica autonomamente censibile nella categoria D/1 (opifici) oppure D/10;
- sono posizionati sulle pareti o su un tetto; oppure,
- sono realizzati su aree di pertinenza comuni o esclusive di un fabbricato;

per le quali sussiste l'obbligo della menzione nella dichiarazione in Catasto.

Se l'impianto fotovoltaico integrato ad un immobile ne incrementa il valore capitale (o la redditività ordinaria) di una percentuale pari al 15% o superiore, sussiste l'obbligo della dichiarazione di variazione catastale.

In tale ipotesi, in sostanza, l'installazione fotovoltaica non è oggetto di un autonomo accatastamento, ma determina l'incremento della rendita catastale dell'immobile su cui è installato, senza che ne muti la classificazione (circolare 36/E/2013).

L'IMU si applica secondo le regole individuate per le diverse categorie catastali.

> **Attenzione**
> Dal 1° gennaio 2016, la determinazione della rendita catastale degli immobili a destinazione speciale e particolare, censibili nelle categorie catastali dei gruppi D ed E, è effettuata, tramite stima diretta, tenendo conto del suolo e delle costruzioni, nonché degli elementi ad essi strutturalmente connessi che ne accrescono la qualità e l'utilità, nei limiti dell'ordinario apprezzamento.
> Sono esclusi dalla stessa stima diretta macchinari, congegni, attrezzature ed altri impianti, funzionali allo specifico processo produttivo (l. 28 dicembre 2015 n. 208, articolo 1, comma 21 e segg).
> Dalla stima vanno dunque esclusi i cosiddetti "imbullonati", ovvero i macchinari, congegni e attrezzature funzionali allo specifico processo produttivo.
> A tal fine, i soggetti intestatari possono presentare atti di aggiornamento, per la rideterminazione della rendita catastale degli immobili già censiti.

---

## IMU - Piattaforme petrolifere

a cura di Elisabetta Smaniotto - Docente e Pubblicista in materia tributaria

L'Agenzia delle Entrate ha emanato la risoluzione n. 3/DF del 1° giugno 2016:
- in risposta ad un quesito proposto a seguito di una sentenza della Corte di Cassazione (24 febbraio 2016 n. 3618), la quale ha ritenuto che le piattaforme petrolifere siano da assoggettare all'imposta comunale sugli immobili (ICI), nonostante la loro allocazione nel mare territoriale;
- circa l'applicabilità o meno dell'IMU alle piattaforme petrolifere, prendendo in esame la possibilità di accatastamento delle stesse ed il verificarsi o meno del presupposto impositivo.

> **Attenzione**
> Il quesito, in particolare, ha riguardato le seguenti questioni:
> - la sussistenza o meno del potere impositivo in capo ai Comuni sul mare territoriale;
> - l'imponibilità oggettiva delle piattaforme petrolifere.
> Qualora si ritengano accatastabili, devono essere stabilite:
> - le modalità con le quali deve avvenire l'accatastamento (nella categoria D/7, secondo la citata sentenza della Corte di Cassazione);
> - e se possano rientrare nella nozione legislativa di "macchinari, congegni, attrezzature ed altri impianti, funzionali allo specifico processo produttivo" (l. n. 208/2015, articolo 1, comma 21), con conseguente esclusione dalla stima catastale delle piattaforme stesse.

Secondo l'Agenzia delle Entrate, le piattaforme petrolifere situate nel mare territoriale presentano le caratteristiche di un immobile a destinazione speciale e particolare che le farebbero rientrare, quali impianti, in una delle categorie catastali dei gruppi D ed E, per le quali, a partire dal 2016, sono stati dettati nuovi criteri per la determinazione della rendita, con esclusione dalla stima diretta di macchinari, congegni, attrezzature ed altri impianti, funzionali allo specifico processo produttivo.

Tuttavia:
- secondo le vigenti disposizioni normative che regolano il sistema catastale, tali cespiti non sono oggetto di inventariazione negli atti del Catasto, essendo il rilievo sistematico dei mari italiani demandato all'Istituto Idrografico della Marina e non all'Amministrazione del catasto e dei servizi tecnici erariali;
- l'IMU ha per presupposto il possesso di immobili e a tal fine per fabbricato si intende l'unità immobiliare iscritta o che deve essere iscritta nel catasto edilizio urbano.

Pertanto, occorrerebbe uno specifico intervento normativo atto a consentire, da un lato, il censimento delle costruzioni (dotate di autonomia funzionale e reddituale) site nel mare territoriale e la loro riferibilità ad uno specifico Comune censuario e, dall'altro, l'ampliamento del presupposto impositivo dell'IMU e della TASI (risoluzione 1 giugno 2016 n. 3/DF).

---

## Società semplice con immobile non locato: obblighi dichiarativi

a cura di Bruno Pagamici

Il reddito imponibile della società semplice (dato dalla sommatoria delle singole categorie di reddito indicate nell'articolo 6 del TUIR, compresi i redditi fondiari) deve essere dichiarato con propria dichiarazione, ma l'assoggettamento ad imposta avviene per il principio di imputazione per trasparenza di cui all'art. 5 del TUIR direttamente in capo a ciascun socio in proporzione alla propria quota di partecipazione agli utili ed indipendentemente dall'effettiva percezione dello stesso.

Operativamente, per determinare il reddito conseguito e attribuirlo ai propri soci la società semplice deve presentare la dichiarazione dei redditi (Modello Unico SP), senza liquidazione della relativa imposta.

Nel Quadro RN della dichiarazione la società deve evidenziare il reddito che dovrà essere imputato per trasparenza in capo ai soci, distintamente per ciascuna categoria reddituale prodotta (come determinata nei rispettivi quadri di dichiarazione).

Nel caso nel periodo d'imposta considerato non vi siano redditi da dovere essere imputati per trasparenza ai soci (come, ad esempio, nel caso in cui la società abbia conseguito solo proventi soggetti a ritenuta d'imposta), la società non sarà obbligata a presentare la dichiarazione per il medesimo periodo.

Naturalmente, oltre al reddito, la società dovrà imputare ai soci, per trasparenza e nelle medesime proporzioni, le detrazioni e i crediti di imposta eventualmente spettanti.

Al fine di permettere ai soci di assolvere correttamente alla propria obbligazione tributaria, la società semplice dovrà rilasciare, a ciascuno di essi, un apposito prospetto recante tutti gli elementi rilevanti ai fini della compilazione delle dichiarazioni personali dei soci.

Da rilevare, infine, che il reddito tassato per trasparenza deve essere dichiarato dai soci persone fisiche nel medesimo periodo d'imposta in cui viene dichiarato dalla società partecipata, stante la coincidenza dei due periodi d'imposta (anno solare).

Nel caso particolare dell'immobile non locato su cui viene pagato l'IMU, la normativa prevede che i soci persone fisiche che detengono la partecipazione in società semplici al di fuori del regime di reddito d'impresa (quindi soci che non detengono la quota a livello di impresa), in relazione ai beni immobili della società semplice che risultano non locati, non devono dichiarare alcun reddito ai fini IRPEF a seguito dell'effetto sostitutivo operato dall'assolvimento dell'IMU.

L'art. 8, comma 1, D.Lgs. n. 23/2011, stabilisce infatti che l'IMU sostituisce l'IRPEF e le relative addizionali (regionale e comunale) sui redditi fondiari derivanti da beni immobili non locati.

Questo effetto sostitutivo si applica esclusivamente ai soci persone fisiche (e non alle srl, ad esempio) che detengono la partecipazione nella società semplice al di fuori del regime d'impresa.

In pratica, la quota di reddito fondiario non imponibile ai fini IRPEF deve essere indicata nel prospetto di ripartizione del reddito trasmesso dalla società semplice ai soci; tale quota corrisponde al reddito dominicale dei terreni non affittati o al reddito dei fabbricati non locati per i quali opera l'effetto sostitutivo dell'IMU.

Per gli immobili locati, invece, non opera l'effetto sostitutivo dell'IRPEF da parte dell'IMU e quindi il reddito fondiario prodotto concorre alla formazione del reddito complessivo imputato ai soci.

Pertanto, in questi casi, oltre al pagamento dell'IMU, il reddito fondiario prodotto concorre alla formazione del reddito complessivo dei soci.

Infine, sempre per quanto riguarda gli immobili detenuti dalla società semplice ma non locati a terzi (ovvero tenuti a disposizione), appare utile ricordare che il reddito fondiario si determina sulla base della rendita catastale risultante al Catasto, la quale va rivalutata del 5% come previsto dall'art. 3, comma 48, della Legge n. 662/1996.

Nel caso di immobili vincolati, la rendita catastale è ridotta del 50%.

La rendita rivalutata deve essere rapportata ai giorni di possesso nell'anno (365 giorni per un anno intero) ed alla percentuale di proprietà dell'immobile detenuta dalla società.

---

*Documento estratto fedelmente da: Wolters Kluwer OneFiscale*
*Data estrazione: 10 Dicembre 2025*
