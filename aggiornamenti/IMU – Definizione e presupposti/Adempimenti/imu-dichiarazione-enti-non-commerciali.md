# IMU - Dichiarazione Enti non commerciali

*a cura di Studio Artina*

---

## Chi

Gli enti non commerciali che possiedono immobili oggetto dell'esenzione di cui all'art. 7, c. 1, lett. i), del D.Lgs. n. 504/1992, sono tenuti a inviare, **esclusivamente con modalità telematica**, al Dipartimento delle finanze, la **dichiarazione IMU ENC**.

### Soggetti interessati

Enti non commerciali che possiedono e utilizzano gli immobili destinati esclusivamente allo svolgimento, con modalità non commerciali, delle attività:
- assistenziali
- previdenziali
- sanitarie
- di ricerca scientifica
- didattiche
- ricettive
- culturali
- ricreative e sportive
- nonché delle attività di cui all'art. 16, lett. a), L. n. 222/1985

(art. 1, c. 759, lett. g), L. n. 160/2019; art. 7, c. 1, lett. i), D.Lgs. n. 504/1992)

> **Attenzione.** Tra gli enti pubblici e privati diversi dalle società che non hanno per oggetto esclusivo o principale l'esercizio di attività commerciale, residenti nel territorio dello Stato, devono essere ricompresi:
>
> - gli **enti pubblici**, vale a dire gli organi e le amministrazioni dello Stato;
> - gli **enti territoriali** (comuni, consorzi tra enti locali, comunità montane, province, regioni, associazioni e enti gestori del demanio collettivo, camere di commercio);
> - le **aziende sanitarie** e gli enti pubblici istituiti esclusivamente per lo svolgimento di attività previdenziali, assistenziali e sanitarie;
> - gli **enti pubblici non economici**;
> - gli **istituti previdenziali e assistenziali**;
> - le **Università** ed enti di ricerca;
> - le **aziende pubbliche di servizi alla persona** (ex IPAB);
> - gli **enti privati**, cioè gli enti disciplinati dal codice civile (associazioni, fondazioni e comitati) e gli enti disciplinati da specifiche leggi di settore.

---

## Requisiti per l'esenzione

Nel caso di unità immobiliare con **utilizzazione mista**, l'esenzione si applica solo alla **frazione di unità** nella quale si svolge l'attività di natura non commerciale, se identificabile attraverso l'individuazione degli immobili o porzioni di immobili adibiti esclusivamente a tale attività.

Alla restante parte dell'unità immobiliare, in quanto dotata di autonomia funzionale e reddituale permanente, si applicano le disposizioni dei cc. 41, 42 e 44 dell'art. 2, D.L. n. 262/2006. Le rendite catastali dichiarate o attribuite in base al periodo precedente producono effetto fiscale a partire dal **1° gennaio 2013**.

---

## Regione Friuli-Venezia Giulia e province autonome di Trento e di Bolzano

L'IMU si applica in tutti i comuni del territorio nazionale, ferma restando l'autonomia impositiva prevista dai rispettivi statuti per:
- **Friuli-Venezia Giulia**: L. reg. 14 novembre 2022, n. 17 (**ILIA** - imposta locale immobiliare autonoma)
- **Provincia di Trento**: L. prov. 30 dicembre 2014, n. 14 (**IMIS** - Imposta immobiliare semplice)
- **Provincia di Bolzano**: L. prov. 23 aprile 2014, n. 3 (**IMI** - imposta municipale immobiliare)

(art. 1, c. 739, L. n. 160/2019)

Per gli immobili situati nei comuni di tali autonomie speciali, i soggetti tenuti alla dichiarazione devono utilizzare gli **appositi modelli approvati da tali Autonomie**.

> **Attenzione.** Con Decreto 24 aprile 2024 è stato approvato, con le relative istruzioni, il modello di dichiarazione agli effetti dell'imposta municipale propria e del tributo per i servizi indivisibili da utilizzare dagli enti non commerciali. Questo modello dichiarativo diventa l'**unico modello** che deve essere utilizzato da tali soggetti, **per tutti gli immobili di cui sono in possesso**, non solo quindi per gli immobili in cui si svolge una delle attività cosiddette meritevoli di cui all'art. 7, c. 1, lett. i), D. Lgs. n. 504/1992, con modalità commerciali, ma anche per quelli in cui non svolgono attività meritevoli.

**La dichiarazione deve essere presentata ogni anno.**

Gli enti non commerciali presentano la dichiarazione IMU indicando distintamente:
- gli immobili per i quali è **dovuta l'IMU**
- gli immobili per i quali l'esenzione dall'IMU si applica **in proporzione** all'utilizzazione non commerciale degli stessi

**Riferimenti normativi:**
- D.P.R. n. 917/1986, art. 73, c. 1, lettera c)
- D.Lgs. 504/1992, artt. 7, c. 1, lett. i), 14
- D.Lgs. n. 23/2011
- D.M. n. 200/2012
- Decreto 24/04/2024
- Agenzia delle Entrate, ris. n. 3/DF/2013
- Agenzia delle Entrate, ris. n. 4/DF/2013
- IFEL, nota 1° giugno 2015

---

## Scade il...

**Presentazione della dichiarazione:** entro il **30 giugno** dell'anno successivo a quello in cui il possesso degli immobili ha avuto inizio o sono intervenute variazioni rilevanti ai fini della determinazione dell'imposta.

---

## Procedure e Sanzioni

L'ente non commerciale deve:

1. **compilare** la dichiarazione IMU ENC inserendo i dati catastali degli immobili, utilizzando:
   - il **"Quadro A"** riservato alla descrizione degli immobili totalmente imponibili o esenti;
   - il **"Quadro B"** concernente gli immobili parzialmente imponibili o totalmente esenti. Il quadro in questione prevede una differente modalità di compilazione e di determinazione della porzione di immobile da assoggettare a imposizione a seconda che si tratti di attività didattica o di altre attività meritevoli;
   - il **"Quadro C"** dedicato alla determinazione dell'IMU;
   - il **"Quadro D"** relativo alle compensazioni e ai rimborsi;

2. **presentare** la dichiarazione IMU ENC direttamente (tramite i servizi telematici Entratel o Fisconline) oppure tramite un intermediario abilitato per via telematica;

3. **ricevere**, dopo l'invio, un identificativo "protocollo telematico" che conferma solo l'avvenuta ricezione del file. In seguito, il servizio telematico fornisce un'altra comunicazione attestante l'esito dell'elaborazione effettuata sui dati pervenuti, che, in assenza di errori, conferma l'avvenuta presentazione della dichiarazione.

---

### Sanzioni

| Violazione | Sanzione |
|------------|----------|
| **Omessa presentazione** della dichiarazione | dal **100% al 200%** del tributo dovuto con un minimo di **€ 50** |
| **Dichiarazione infedele** (incide sulla determinazione dell'imposta) | dal **50% al 100%** della maggiore imposta dovuta |
| **Dichiarazione infedele** (non incide sull'ammontare dell'imposta) | da **€ 50 a € 250** |

---

## Modulistica

- **Modello IMU ENC** (Decreto 24 aprile 2024)
- Fisconline / Entratel

---

*Fonte: Wolters Kluwer One Fiscale - 10 Dicembre 2025*
