# IMU - Versamento acconto

*a cura di Francesco Veroi - Dottore commercialista in Roma*

---

## Chi

I soggetti passivi effettuano il versamento dell'imposta municipale propria dovuta al comune per l'anno in corso in **due rate** (la prima in **acconto** e la seconda a **saldo**) oppure in **unica soluzione annuale** entro il termine di versamento dell'acconto.

V. IMU - Versamento saldo.

### Presupposto dell'imposta

L'imposta municipale propria:

- ha per presupposto il **possesso di immobili** ubicati nel territorio nazionale (ad esclusione di quelli ubicati nel Friuli-Venezia Giulia, soggetti ad **ILIA**, nella provincia di Trento, soggetti ad **IMIS**, e nella provincia di Bolzano, soggetti ad **IMI**);

- è dovuta per anni solari **proporzionalmente** alla quota ed ai mesi dell'anno nei quali si è protratto il possesso; il mese durante il quale il possesso si è protratto per **più della metà dei giorni** di cui il mese stesso è composto è computato per intero. Il giorno di trasferimento del possesso si computa in capo all'acquirente e l'imposta del mese del trasferimento resta interamente a suo carico nel caso in cui i giorni di possesso risultino uguali a quelli del cedente.

### Soggetti obbligati

- **Proprietari** di immobili, inclusi i terreni e le aree edificabili, a qualsiasi uso destinati, ivi compresi quelli strumentali o alla cui produzione o scambio è diretta l'attività dell'impresa;
- titolare di **diritto reale** di usufrutto, uso, abitazione, enfiteusi, superficie sugli stessi;
- **concessionario**, nel caso di concessione di aree demaniali;
- **locatario**, per gli immobili concessi in locazione finanziaria;
- **impresa costruttrice**, per i fabbricati costruiti e destinati alla vendita, fintanto che permanga tale destinazione e non siano in ogni caso locati (in tal caso esenti).

---

## Esclusioni ed esenzioni

1. **Abitazione principale** e pertinenze della stessa, ad eccezione di quelle classificate nelle categorie catastali A/1, A/8 e A/9 (vedasi sent. C. Cost. n. 209/2022 per nozione di "abitazione principale");

2. Fabbricati di civile abitazione destinati ad **alloggi sociali**;

3. Immobili posseduti e utilizzati da **enti non commerciali** per attività svolte con modalità non commerciali (v. Dichiarazione IMU enti non commerciali);

4. **Terreni agricoli** ricadenti in aree montane o di collina (vd. circ. n. 9/1993) e terreni:
   - a) posseduti e condotti dai **coltivatori diretti e dagli imprenditori agricoli professionali**, indipendentemente dalla ubicazione;
   - b) ubicati nei comuni delle **isole minori**;
   - c) a immutabile destinazione agrosilvo-pastorale a **proprietà collettiva** indivisibile e inusucapibile;

5. Immobili **occupati abusivamente** per i quali sia stata presentata denuncia o sia iniziata azione giudiziaria penale.

---

## Riduzioni

### Riduzione 50% della base imponibile

1. Le unità immobiliari, fatta eccezione per quelle classificate nelle categorie catastali A/1, A/8 e A/9, **concesse in comodato** dal soggetto passivo ai parenti in linea retta entro il I grado che le utilizzano come abitazione principale (alle condizioni stabilite);

2. I fabbricati di **interesse storico ed artistico**;

3. I fabbricati **inagibili o inabitabili** e di fatto non utilizzati, limitatamente al periodo dell'anno durante il quale sussistono dette condizioni (l'inagibilità o l'inabitabilità è accertata dall'ufficio tecnico comunale con perizia a carico del proprietario, che allega idonea documentazione alla dichiarazione; in alternativa, il contribuente ha facoltà di presentare una dichiarazione sostitutiva di atto notorio).

### Riduzione 75% dell'imposta

- Gli immobili locati a **canone concordato**.

---

## Base imponibile

Per i fabbricati iscritti in catasto, il valore è costituito da quello ottenuto applicando all'ammontare delle rendite risultanti in catasto, vigenti al 1° gennaio dell'anno di imposizione, **rivalutate del 5%**, i seguenti **moltiplicatori**:

| Categoria | Moltiplicatore |
|-----------|----------------|
| Gruppo A (escluso A/10), C/2, C/6, C/7 | **160** |
| Gruppo B, C/3, C/4, C/5 | **140** |
| D/5 | **80** |
| A/10 | **80** |
| Gruppo D (escluso D/5) | **65** |
| C/1 | **55** |

Le variazioni di rendita catastale intervenute in corso d'anno, a seguito di interventi edilizi sul fabbricato, producono effetti dalla data di ultimazione dei lavori o, se antecedente, dalla data di utilizzo.

**Riferimenti normativi:**
- L. n. 160/2019, art. 1, commi 738-783
- D.L. n. 201/2011, art. 13
- D.Lgs. n. 23/2011, artt. 8 e 9
- D.Lgs. n. 504/1992, art. 7
- MEF circ. n. 1/DF/2020
- MEF ris n. 1/DF/2018
- MEF ris. n. 1/DF/2016
- Ag. Entrate circ. n. 2/E/2016
- MEF nota n. 2472/2016
- MEF ris. n. 10/DF/2015
- MEF ris. n. 8/DF/2015
- MEF ris. n. 7/DF/2015

---

## Scade il...

### **16 giugno**

> **Attenzione:** il versamento **non può essere rateizzato**.

### Ravvedimento

Le principali scadenze sono:
- **ravvedimento sprint** (entro 15 giorni): 1° luglio 2025;
- **ravvedimento breve** (entro 30 giorni): 16 luglio 2025;
- **ravvedimento ordinario** (entro 90 giorni): 14 settembre 2025 (posticipato a lunedì 15 settembre 2025).

---

## Procedure e Sanzioni

### Procedura

Il contribuente deve:

1. **verificare** il possesso di immobili soggetti ad IMU;

2. **verificare** eventuali riduzioni o esenzioni applicabili agli immobili posseduti, e, nel caso, presentare la dichiarazione;

3. **verificare le aliquote** applicabili in base alle delibere comunali;

> **Attenzione:** per gli immobili ad uso produttivo classificati nel **gruppo catastale D** l'aliquota di base è pari allo **0,86%**, di cui la quota pari allo **0,76% è riservata allo Stato**, e i comuni, con deliberazione del consiglio comunale, possono aumentarla sino all'1,06% o diminuirla fino al limite dello 0,76%.

4. **determinare l'imposta** dovuta a titolo di acconto con i seguenti criteri:
   - il versamento della **I rata** è pari all'imposta dovuta per il **1° semestre** ed è eseguito sulla base dell'aliquota e delle detrazioni dei **dodici mesi dell'anno precedente**;
   - il versamento della rata a **saldo** dell'imposta dovuta per l'intero anno è eseguito, a conguaglio, sulla base delle aliquote risultanti dal prospetto delle aliquote, pubblicato nel sito internet del Dipartimento delle finanze del MEF, alla data del **28 ottobre** di ciascun anno;

5. **effettuare il versamento** mediante:
   - il **Mod. F24** o Mod. F24 EP (per gli enti pubblici);
   - il **bollettino di conto corrente postale**;
   - la piattaforma **PagoPA**.

È ammessa la **compensazione**;

6. in caso di versamenti non dovuti dell'imposta, presentare **richiesta di rimborso** al servizio tributi del Comune, entro **cinque anni** dal giorno del pagamento.

---

## Codici tributo F24

### Mod. F24 (Provv. 19 giugno 2013)

| Codice | Descrizione |
|--------|-------------|
| **3912** | IMU - abitazione principale e relative pertinenze - COMUNE |
| **3913** | IMU - fabbricati rurali ad uso strumentale - COMUNE |
| **3914** | IMU - terreni - COMUNE |
| **3916** | IMU - aree fabbricabili - COMUNE |
| **3918** | IMU - altri fabbricati - COMUNE |
| **3925** | IMU - immobili ad uso produttivo classificati nel gruppo catastale D - STATO |
| **3930** | IMU - immobili ad uso produttivo classificati nel gruppo catastale D - INCREMENTO COMUNE |

### Mod. F24 EP (Provv. 1° dicembre 2015)

| Codice | Descrizione |
|--------|-------------|
| **350E** | IMU - fabbricati rurali ad uso strumentale - COMUNE |
| **351E** | IMU - terreni - COMUNE |
| **353E** | IMU - aree fabbricabili - COMUNE |
| **355E** | IMU - altri fabbricati - COMUNE |
| **357E** | IMU - INTERESSI DA ACCERTAMENTO - COMUNE |
| **358E** | IMU - SANZIONI DA ACCERTAMENTO - COMUNE |
| **359E** | IMU - immobili ad uso produttivo classificati nel gruppo catastale D - STATO |
| **360E** | IMU - immobili ad uso produttivo classificati nel gruppo catastale D - INCREMENTO COMUNE |

---

## Modulistica

- Fisconline / Entratel
- Bollettino di conto corrente postale (D.M. 23 novembre 2012)
- Mod. F24 (Provv. 19 giugno 2013)
- Autocertificazione per riduzione IMU/TASI per fabbricati inagibili o inabitabili
- Richiesta di rimborso IMU

---

*Fonte: Wolters Kluwer One Fiscale - 10 Dicembre 2025*
