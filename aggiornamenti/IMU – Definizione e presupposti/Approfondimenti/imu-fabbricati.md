# IMU - Fabbricati

a cura di Elisabetta Smaniotto - Docente e Pubblicista in materia tributaria

---

## Fabbricati - Definizione

Ai fini dell'imposta IMU per **fabbricato** si intende l'**unità immobiliare iscritta o che deve essere iscritta nel Catasto Edilizio Urbano con attribuzione di rendita catastale**, considerandosi parte integrante del fabbricato l'area occupata dalla costruzione e quella che ne costituisce pertinenza esclusivamente ai fini urbanistici, purché accatastata unitariamente; il fabbricato di nuova costruzione è soggetto all'imposta a partire dalla **data di ultimazione dei lavori di costruzione** ovvero, se antecedente, dalla data in cui è comunque utilizzato (art. 1, comma 741, lett. a), L. 27 dicembre 2019, n. 160).

Ai fini catastali sono considerate **unità immobiliari** (art. 2, commi 1 - 3, D.M. 2 gennaio 1998 n. 28):

- i fabbricati o porzione di essi;
- gli insiemi di fabbricati;
- le aree che, nello stato in cui si trovano e secondo l'uso locale, presentano potenzialità di autonomia funzionale e reddituale;
- le abitazioni e gli altri immobili strumentali all'esercizio dell'attività agricola;
- le costruzioni ovvero porzioni di esse, ancorate o fisse al suolo, di qualunque materiale costituite;
- gli edifici sospesi o galleggianti, stabilmente assicurati al suolo, purché presentino potenzialità di autonomia funzionale e reddituale. Esulano dalla nozione di fabbricato, e quindi sono esclusi dall'applicazione dell'imposta, i fabbricati non stabilmente fissi al suolo (Dipartimento delle Politiche fiscali, risoluzione del 6 marzo 2003 n. 1);
- i manufatti prefabbricati ancorché semplicemente appoggiati al suolo, quando siano stabili nel tempo e presentino autonomia funzionale e reddituale.

---

## Fabbricati in corso di costruzione, ricostruzione, o recupero edilizio

**Non scontano l'IMU** i fabbricati:

- in corso di **costruzione**;
- in corso di **ricostruzione**, previa demolizione dell'esistente;
- già esistenti, ma oggetto di interventi di **radicale recupero edilizio**, per tali intendendosi:
  - restauro o risanamento conservativo (art. 3, comma 1, lett. c), D.P.R. 6 giugno 2001 n. 380);
  - ristrutturazione edilizia (art. 3, comma 1, lett. d), D.P.R. 6 giugno 2001 n. 380);
  - ristrutturazione urbanistica (art. 3, comma 1, lett. f), D.P.R. 6 giugno 2001 n. 380).

In caso di utilizzazione edificatoria dell'area, di demolizione di fabbricato, di interventi di recupero a norma dell'art. 3, comma 1, lettere c), d) e f), D.P.R. 6 giugno 2001 n. 380, la **base imponibile è costituita dal valore dell'area**, la quale è considerata fabbricabile, senza computare il valore del fabbricato in corso d'opera, fino alla data di ultimazione dei lavori di costruzione, ricostruzione o ristrutturazione ovvero, se antecedente, fino alla data in cui il fabbricato costruito, ricostruito o ristrutturato è comunque utilizzato (art. 1, comma 746, L. 160/2019).

L'imposta si applica sull'**area fabbricabile** su cui insiste il fabbricato in corso di costruzione, ricostruzione o recupero.

Il valore dell'area, che è considerata fabbricabile a prescindere dalla sua destinazione urbanistica, si determina senza considerare il fabbricato in corso d'opera.

La rilevanza del valore dell'area e l'irrilevanza del valore del fabbricato si protraggono fino alla data:

- di **ultimazione dei lavori** di costruzione, ricostruzione o ristrutturazione,
- ovvero, se antecedente, di **utilizzo del fabbricato** costruito, ricostruito o ristrutturato.

---

## Ultimazione del fabbricato

L'imposta è dovuta sul fabbricato per il solo fatto che sia stata dichiarata l'**ultimazione del manufatto** e si sia provveduto al suo accatastamento (principio affermato dalla giurisprudenza di legittimità).

Il fabbricato può intendersi ultimato quando:

- è stata presentata al Comune la **comunicazione di fine lavori**, che rappresenta un obbligo imposto dai regolamenti edilizi comunali, finalizzato alla formalizzazione dell'avvenuta ultimazione del fabbricato entro il termine di validità del permesso di costruire;
- il fabbricato costruito, ricostruito o ristrutturato è stato **denunciato in Catasto**.

---

## Fabbricati oggetto di meri interventi manutentori

In relazione ai fabbricati oggetto di interventi di **manutenzione ordinaria e straordinaria**, l'IMU continua ad essere dovuta sul **valore del fabbricato**, e non sull'area considerata fabbricabile.

Si tratta dei fabbricati oggetto di interventi di recupero edilizio di più lieve entità, vale a dire quelli di:

- manutenzione ordinaria (art. 3, comma 1, lett. a, D.P.R. 6 giugno 2001 n. 380);
- manutenzione straordinaria (art. 3, comma 1, lett. b, D.P.R. 6 giugno 2001 n. 380).

Tali interventi si sostanziano in mere manutenzioni del fabbricato esistente e si connotano per il loro carattere conservativo, non potendo condurre alla realizzazione di organismi edilizi diversi dall'originario per numero e conformazione delle unità immobiliari. Le manutenzioni straordinarie possono comportare modifiche tali da rendere necessaria una dichiarazione di variazione in Catasto, ma tale variazione ha sempre ad oggetto l'originaria unità immobiliare, che subisce per lo più, mere redistribuzioni degli spazi interni.

---

## Fabbricati rurali

Sono **fabbricati rurali** gli immobili, comprese le relative pertinenze, destinati all'attività agricola, iscritti in catasto con specifica annotazione e dotati dei requisiti soggettivi ed oggettivi atti a configurare la **ruralità fiscale** (art. 9, commi 3 - 5, D.L. n. 557/1993, conv. L. n. 133/1994).

I fabbricati rurali possono essere ad **uso abitativo** o ad **uso strumentale**.

I fabbricati rurali:

- devono obbligatoriamente essere iscritti nel **Catasto dei Fabbricati**;
- hanno **autonoma rilevanza ai fini dell'IMU**, ulteriore rispetto ai terreni agricoli cui risultano asserviti, facenti parte dello stesso fondo rustico.

Per i fabbricati rurali ad **uso abitativo**, si applica la disciplina IMU prevista per le abitazioni principali o per gli altri casi, a seconda dei requisiti e dell'utilizzo. Essi sono assoggettati all'IMU in via ulteriore ed autonoma rispetto ai terreni agricoli cui sono asserviti nell'ambito dello stesso fondo rustico.

La rendita iscritta in Catasto rappresenta il dato di partenza per il computo della base imponibile dell'IMU pertanto, tali fabbricati, se già censiti al Catasto dei Fabbricati con attribuzione di rendita, scontano il tributo al pari di ogni altro fabbricato urbano.

È dovuto il tributo in relazione ad ogni singola unità immobiliare di cui il fabbricato rurale - catastalmente inteso - si componga.

Per ogni unità immobiliare, la base imponibile si ottiene capitalizzando la relativa rendita risultante in Catasto al 1° gennaio dell'anno di imposizione, previamente **rivalutata del 5%**, per il coefficiente moltiplicatore previsto per la corrispondente categoria catastale.

Ai fini IMU la rendita rilevante è quella che risulta in Catasto al 1° gennaio dell'anno di imposizione (art. 1, comma 745, secondo periodo, L. n. 160/2019). Eventuali **modifiche o variazioni** della rendita disposte dall'ufficio dell'Agenzia delle Entrate (già Agenzia del Territorio) e intervenute in corso d'anno hanno quindi effetto soltanto a partire **dall'anno successivo**.

Le **variazioni di rendita catastale** intervenute in corso d'anno, a seguito di interventi edilizi sul fabbricato, **producono effetti dalla data di ultimazione dei lavori** o, se antecedente, dalla data di utilizzo (art. 1, comma 745, ultimo periodo, L. n. 160/2019).

Con riferimento ai **fabbricati rurali ad uso strumentale**:

- a decorrere dall'anno **2014** e fino al 31.12.2019, l'IMU **non è dovuta** (art. 1, comma 708, L. n. 147/2013);
- dal **1.1.2020** è prevista l'**aliquota di base pari allo 0,1%**, che i Comuni possono ridurre **fino all'azzeramento** (art. 1, comma 750, L. n. 160/2019).

---

## Fabbricati abusivi

I **fabbricati abusivi** sono assoggettati all'imposta indipendentemente dal fatto che per essi sia stata presentata o meno istanza di sanatoria edilizia.

Gli interventi abusivi realizzati in assenza di titolo o in contrasto con lo stesso, ovvero sulla base di un titolo successivamente annullato, **non beneficiano delle agevolazioni fiscali** previste dalle norme vigenti (art. 49, comma 1, D.P.R. 6 giugno 2001 n. 380).

> **Attenzione**
>
> Il contrasto può riguardare:
> - le violazioni di altezza;
> - i distacchi;
> - la cubatura o la superficie coperta che eccedono, per singola unità, il 2% delle misure prescritte;
> - il mancato rispetto delle destinazioni e degli allineamenti indicati nel programma di fabbricazione, nel Piano Regolatore Generale e nei Piani Particolareggiati di esecuzione.

---

## Fabbricati a destinazione speciale e particolare (Gruppo D e E)

Dal **2016** sono state introdotte importanti novità con riferimento alla determinazione della rendita catastale delle **unità immobiliari urbane a destinazione speciale** e, in particolare, per quelle censite in catasto nelle categorie dei **gruppi D e E** (L. 28 dicembre 2015 n. 208, art. 1, comma 21): ai fini della stima catastale per gli immobili in esame, sono **esclusi gli elementi funzionali allo specifico processo produttivo**. Rilevanti sono le conseguenze ai fini IMU, in quanto per tali tipologie di immobili la base imponibile può mutare in modo considerevole.

Più precisamente, dal 1° gennaio 2016, la **determinazione della rendita catastale** degli immobili a destinazione speciale e particolare, censibili nelle categorie catastali dei gruppi D e E, è effettuata, tramite **stima diretta**, tenendo conto (art. 1, comma 21, L. n. 208/2015) delle seguenti componenti (Agenzia Entrate, circolare 1 febbraio 2016 n. 2/E):

### Componenti da includere nella stima

| Componente | Definizione | Esempi |
|------------|-------------|--------|
| **Suolo** | Porzione di terreno su cui ricade l'unità immobiliare | Aree coperte, sedime delle costruzioni costituenti l'unità immobiliare, e aree scoperte, accessorie e pertinenziali |
| **Costruzioni** | Opera edile avente caratteri di solidità, stabilità, consistenza volumetrica, immobilizzazione al suolo | Fabbricati, tettoie, pontili, gallerie, opere di fondazione; dighe, canali, serbatoi, cisterne, torri, ciminiere, pozzi |
| **Elementi strutturalmente connessi** | Componenti fissate al suolo/costruzioni con utilità trasversale e indipendente dal processo produttivo | Impianti elettrici, idrico-sanitari, climatizzazione, antincendio; ascensori, montacarichi, scale mobili; pannelli solari integrati |

### Componenti da escludere dalla stima

Sono invece **esclusi** dalla stima i **macchinari, congegni, attrezzature** ed altri impianti, **funzionali allo specifico processo produttivo**.

| Attività | Elementi da escludere |
|----------|----------------------|
| **Centrali di produzione energia** | Caldaie, turbine, pompe, generatori, alternatori, condensatori, compressori, trasformatori, aerogeneratori (rotori e navicelle), inverter, pannelli fotovoltaici (eccetto quelli integrati) |
| **Industrie manifatturiere** | Macchinari, linee produttive, sistemi di automazione, carriponte, gru, sistemi robotizzati, macchine continue, altoforni (siderurgia), impianti di raffinazione |
| **Impianti di risalita** | Funi, carrelli, sospensioni, cabine, motori dei sistemi di trazione |
| **Parchi divertimento** | Attrazioni con strutture che integrano parti mobili (escluse piscine, cinema, arene) |

---

## Sintesi per l'App

| Tema | Regola | Fonte |
|------|--------|-------|
| Definizione fabbricato | Unità immobiliare iscritta/iscrivibile al Catasto con rendita | art. 1, c. 741, lett. a), L. 160/2019 |
| Inizio imposizione | Data ultimazione lavori o utilizzo (se anteriore) | art. 1, c. 741, lett. a), L. 160/2019 |
| In costruzione/ristrutturazione | IMU su area fabbricabile | art. 1, c. 746, L. 160/2019 |
| Manutenzione ordinaria/straordinaria | IMU su fabbricato | - |
| Fabbricati rurali strumentali | Aliquota 0,1%, azzerabile | art. 1, c. 750, L. 160/2019 |
| Fabbricati abusivi | Imponibili, no agevolazioni | art. 49, D.P.R. 380/2001 |
| Gruppo D e E | Esclusi macchinari da stima rendita | art. 1, c. 21, L. 208/2015 |
| Variazioni rendita | Effetto da anno successivo (o da ultimazione lavori) | art. 1, c. 745, L. 160/2019 |

---

*Fonte: Wolters Kluwer OneFiscale - 10 Dicembre 2025*
