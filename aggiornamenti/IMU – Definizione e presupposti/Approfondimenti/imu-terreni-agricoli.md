# IMU - Terreni agricoli

a cura di Elisabetta Smaniotto - Docente e Pubblicista in materia tributaria

---

## Definizione ai fini dell'IMU

- A far data dal **1° gennaio 2020** "per **terreno agricolo** si intende il terreno iscritto in catasto, a qualsiasi uso destinato, **compreso quello non coltivato**" (art. 1, comma 741, lettera e), L. n. 160/2019);

- Fino al 31.12.2019, si consideravano terreni agricoli quelli utilizzati per l'esercizio delle seguenti attività dirette (art. 2135 c.c.):
  - coltivazione del fondo;
  - silvicoltura;
  - allevamento del bestiame;
  - esercizio di attività "connesse" alle precedenti, intendendo, in tale dizione:
    - le attività svolte dallo stesso imprenditore agricolo, dirette alla manipolazione, conservazione, trasformazione, commercializzazione e valorizzazione che abbiano ad oggetto prodotti ottenuti prevalentemente dalla coltivazione del fondo o del bosco, o dall'allevamento di animali;
    - le attività dirette alla fornitura di beni o servizi mediante l'utilizzazione prevalente di attrezzature o risorse dell'azienda normalmente impiegate nell'attività agricola esercitata, comprese le attività di valorizzazione del territorio e del patrimonio rurale e forestale, nonché le attività di agriturismo.

---

## Terreni pertinenziali a fabbricati

Per quanto riguarda i **terreni agricoli pertinenziali**, ai fini dell'IMU occorre considerare che:

- per terreno agricolo si intende il terreno iscritto in catasto, a qualsiasi uso destinato, compreso quello non coltivato (art. 1, comma 741, lettera e), L. n. 160/2019).
- l'imposta **non è dovuta** per i terreni pertinenziali a fabbricati, poiché è assolta sul fabbricato (posto che la nozione di "fabbricato" comprende come parte integrante dello stesso l'**area di sedime** che ne costituisce pertinenza esclusivamente ai fini urbanistici, purché accatastata unitariamente, art. 1, comma 741, lettera a), L. n. 160/2019).

In sostanza:

- se il terreno agricolo è iscritto in catasto **autonomamente**, è rilevante ai fini IMU (con esenzione al ricorrere dei requisiti);
- se il terreno agricolo è iscritto in catasto con qualificazione **pertinenziale ed accatastamento unitario** con il fabbricato, **non è imponibile autonomamente**.

---

## Terreni agricoli esenti

Sono **esenti dall'IMU** i terreni agricoli (art. 1, comma 758, L. n. 160/2019; dal 1° gennaio 2016 e fino al 31 dicembre 2019: L. 28 dicembre 2015 n. 208 art. 1 comma 13):

### 1. Terreni CD/IAP

Posseduti e condotti dai **coltivatori diretti** e dagli **imprenditori agricoli professionali (IAP)**, iscritti nella previdenza agricola, comprese le società agricole, **indipendentemente dalla loro ubicazione**.

### 2. Isole minori

Ubicati nei comuni delle **isole minori** di cui all'allegato A annesso alla L. 28 dicembre 2001, n. 448.

### 3. Proprietà collettiva

A immutabile destinazione **agro-silvo-pastorale** a **proprietà collettiva indivisibile e inusucapibile**.

### 4. Aree montane o collinari

Ricadenti in **aree montane o di collina** delimitate ai sensi dell'art. 15 L. n. 984/1977, sulla base dei criteri individuati dalla circ. Min. Finanze n. 9 del 14 giugno 1993.

---

## Terreni agricoli montani e parzialmente montani

Sono esenti dall'imposta i terreni agricoli (per tali intendendosi i terreni iscritti in catasto, a qualsiasi uso destinati, compresi quelli non coltivati), ricadenti in **aree montane o di collina** delimitate ai sensi dell'art. 15, L. n. 984/1977, sulla base dei criteri individuati nella circolare Min. Finanze 14.06.1993, n. 9 (art. 1, comma 758, lett. d), L. n. 160/2019).

L'esenzione **non opera** se i terreni sono qualificabili come **aree fabbricabili** alla luce delle prescrizioni dello strumento urbanistico generale adottato dal Comune. Tuttavia, anche in tal caso, l'esenzione torna a profilarsi se i terreni sono posseduti da coltivatori diretti o da IAP iscritti nella previdenza agricola (incluse le società agricole IAP), che li conducono direttamente (in caso di contitolarità, limitatamente ai soggetti che ne hanno i requisiti).

### Individuazione dei Comuni interessati ed evoluzione della normativa

- **Inizialmente**: aree montane o di collina individuate nella C.M. 14 giugno 1993, n. 9.
- **D.M. 28.11.2014 n. 66**: modificati i criteri di esenzione (attuazione art. 4 comma 5-bis D.L. n. 16/2012).
- **D.L. 24 gennaio 2015**: ulteriori modifiche ai criteri, già con effetto dal 2014.
- **L. 28 dicembre 2015, n. 208, art. 1, comma 13**: ripristinato, con effetto dall'anno 2016, il riferimento alla C.M. 14 giugno 1993, n. 9 (confermato dall'1.1.2020 per rinvio dell'art. 1, comma 758, lettera d), L. n. 160/2019).

---

## Terreni agricoli non esenti: aliquota applicabile

In relazione ai terreni agricoli non esenti, l'IMU è dovuta applicando l'**aliquota di base specifica** per i terreni agricoli, pari allo **0,76%**, che i Comuni, con deliberazione del consiglio comunale, possono:

- **aumentare** sino all'**1,06%**
- **diminuire** fino all'**azzeramento**

(art. 1, comma 752, L. n. 160/2019).

---

## Dichiarazione IMU per i terreni agricoli

La dichiarazione IMU deve essere presentata per i terreni agricoli (anche se non coltivati), posseduti e condotti da coltivatori diretti o da IAP, iscritti nella previdenza agricola, sia nel caso in cui si **acquista** sia in quello in cui si **perde** il diritto alle agevolazioni.

L'obbligo **non sussiste** se il Comune è già in possesso delle informazioni necessarie per verificare il corretto adempimento delle obbligazioni tributarie.

Tale evenienza si verifica sicuramente nel caso di (Faq Ministero Finanze 28 maggio 2015):

- terreni ubicati nei **comuni classificati totalmente montani**;
- terreni ubicati nelle **isole minori**.

Con particolare riferimento ai terreni agricoli, che risultano già posseduti e condotti dai coltivatori diretti (CD) e dagli imprenditori agricoli professionali (IAP) di cui all'art. 1, D.Lgs. 29 marzo 2004, n. 99, iscritti nella previdenza agricola, e che sono divenuti esenti a decorrere dal 2016 (per effetto delle disposizioni contenute nei commi 10 e 13 dell'art. 1, L. 28 dicembre 2015, n. 208), la **dichiarazione IMU non deve essere ripresentata**.

In tal caso, infatti, il Comune è già in possesso delle informazioni necessarie circa la qualifica soggettiva di coltivatore diretto e di IAP - imprenditore agricolo professionale, per verificare la sussistenza dei requisiti richiesti per il riconoscimento dell'esenzione dall'IMU. Tali soggetti infatti già godevano negli anni precedenti delle agevolazioni previste per il settore agricolo (moltiplicatore ridotto ex art. 13, comma 5, del D.L. n. 201/2011 e la c.d. franchigia di cui al successivo comma 8-bis) per il riconoscimento delle quali erano necessari i medesimi requisiti di carattere soggettivo attualmente richiesti ai fini del nuovo regime agevolativo e che sono quindi già a conoscenza del Comune (Ministero dell'Economia e delle Finanze, ris. 16 giugno 2017, n. 3/DF).

---

## Sintesi per l'App

### Esenzioni terreni agricoli

| Tipo esenzione | Requisiti | Fonte |
|----------------|-----------|-------|
| **CD/IAP** | Posseduti E condotti, iscritti previdenza agricola | art. 1, c. 758, lett. a), L. 160/2019 |
| **Isole minori** | Ubicazione in allegato A L. 448/2001 | art. 1, c. 758, lett. b), L. 160/2019 |
| **Proprietà collettiva** | Agro-silvo-pastorale, indivisibile, inusucapibile | art. 1, c. 758, lett. c), L. 160/2019 |
| **Montani/collinari** | Circ. Min. Fin. 9/1993 | art. 1, c. 758, lett. d), L. 160/2019 |

### Aliquote

| Aliquota | Valore |
|----------|--------|
| Base | **0,76%** |
| Massima | 1,06% |
| Minima | 0% (azzerabile) |

### Dichiarazione

| Situazione | Obbligo dichiarazione |
|------------|----------------------|
| Comuni totalmente montani | NO |
| Isole minori | NO |
| Altri casi CD/IAP | SÌ (acquisto/perdita requisiti) |

---

*Fonte: Wolters Kluwer OneFiscale - 10 Dicembre 2025*
