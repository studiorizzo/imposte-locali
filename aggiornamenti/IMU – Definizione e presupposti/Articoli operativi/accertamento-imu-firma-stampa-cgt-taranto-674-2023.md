# Valido l'accertamento IMU firmato a mezzo stampa

*Commento di Antonino Russo*

**Fonte:** il fisco n. 38/2023, pagg. 3652-3655

---

## Sentenza

**CORTE DI GIUSTIZIA TRIBUTARIA di primo grado di Taranto**, Sez. II, Pres. ed Est. Argentino - Sent. n. 674 del 26 giugno 2023, dep. il 29 giugno 2023

### Massima

**IMU - Avviso di accertamento - Firma del responsabile a mezzo stampa - Indicazione del provvedimento dirigenziale di nomina ed incarico - Legittimità - Contestazione giudiziale - Onere di produzione del provvedimento in capo all'impositore - Insussistenza**

È legittimo l'avviso di accertamento di un tributo locale distinto dalla firma a mezzo stampa del responsabile e dalla indicazione del provvedimento dirigenziale di nomina ed incarico in favore dello stesso; in caso di contestazione giudiziale, alcun onere di produzione di tale provvedimento sussiste in capo all'impositore o al concessionario convenuto in giudizio.

*(Oggetto della controversia: avviso di accertamento IMU, anno 2017)*

---

## Svolgimento del processo

Con ricorso inviato per via telematica presso questa Corte di Giustizia Tributaria il 30/01/2023, la ricorrente proponeva opposizione avverso l'avviso di accertamento del 17/06/2022, notificatole l'01/07/2022, mediante il quale il funzionario responsabile dell'Ufficio tributi del Comune le richiedeva il pagamento di una somma (comprensiva di sanzioni e interessi) per il recupero dell'IMU relativa all'anno d'imposta 2017, riferibile a un fabbricato di sua proprietà, avendone omesso il versamento.

### Eccezioni della ricorrente

Eccepiva la ricorrente la illegittimità del provvedimento per:

a) mancanza di firma autografa sullo stesso e, comunque, dei requisiti che autorizzano l'indicazione a stampa del nominativo del predetto funzionario in luogo della sua sottoscrizione in violazione degli artt. 1, comma 162, della Legge n. 296/2006 e 1, comma 87, della Legge n. 549/1995;

b) mancata applicazione delle disposizioni di cui all'art. 19 del D.Lgs. n. 472/1997 non contenendo esso le modalità di pagamento della sanzione in pendenza di giudizio in violazione dell'art. 1, comma 792, della Legge n. 160/2019;

c) mancata indicazione del soggetto competente per la riscossione coattiva in violazione di tale ultima disposizione.

### Costituzione del Comune

Il Comune si costituiva mediante invio telematico di controdeduzioni evidenziando l'infondatezza delle avverse doglianze atteso che:

a) l'atto impugnato risultava sottoscritto dal funzionario responsabile del tributo, nominato con deliberazione di G.C. n. 108/2014, con Decreto sindacale n. 2/2022 e con determina di sostituzione di firma autografa n. 402/2013;

b) per l'avvio della riscossione, non era più necessario attendere la formazione e la notifica della cartella di pagamento ovvero dell'ingiunzione fiscale;

c) analoga opposizione proposta dalla contribuente per l'annualità 2016 relativa al medesimo immobile, era stata rigettata dalla C.T.P. di Taranto con sentenza n. 434 del 22/04/2022.

---

## Motivi della decisione

**Il ricorso è infondato.**

### Normativa sulla sottoscrizione

L'art. 1, comma 162, della Legge n. 296/2006 stabilisce che l'avviso di accertamento deve essere sottoscritto dal funzionario responsabile del tributo. Quest'ultimo è il soggetto individuato con apposito provvedimento del Comune, di norma una deliberazione della giunta comunale, ai sensi dell'art. 1, comma 692, per la TARI e l'abrogata TASI e dell'art. 1, comma 792, della Legge n. 160/2019 per l'IMU.

### Firma a mezzo stampa

La sottoscrizione dell'avviso di accertamento può avvenire in diversi modi. Nel caso di avviso di accertamento cartaceo, normalmente ancora utilizzato per i contribuenti che non sono dotati di un domicilio digitale, la sottoscrizione può avvenire in maniera autografa, ovvero mediante l'indicazione a stampa del nominativo del soggetto responsabile, in base a quanto previsto dall'art. 1, comma 87, della Legge n. 549/1995; norma che, ha sottolineato la Suprema Corte di cassazione, è **speciale e non abrogata** da successivi provvedimenti di legge (cfr. sentenze n. 20628/2017 e n. 9079/2015).

### Condizioni per la firma a stampa nei tributi locali

Nel caso dei tributi regionali o locali ciò può avvenire solo in presenza delle seguenti condizioni:

1. che gli atti siano prodotti da **sistemi informatici automatizzati**;
2. che il **nominativo del funzionario responsabile** e la fonte dei dati siano riportati in un apposito **provvedimento di livello dirigenziale**;
3. che gli **estremi del provvedimento dirigenziale** siano indicati nell'avviso di accertamento, unitamente alla dicitura che si tratta di firma a stampa e l'indicazione della fonte normativa.

### Giurisprudenza di legittimità

La legittimità dell'utilizzo della firma a stampa, alle condizioni innanzi indicate, è confermata da una serie di pronunzie della Suprema Corte:
- Ordinanza n. 29820/2021
- Sentenze n. 20628/2017 e n. 12756/2019
- Sentenza n. 31707/2018 (per il concessionario dei tributi comunali)

### Ratio legis

La *ratio legis* si rinviene in altre decisioni del giudice di legittimità (cfr. le sentenze n. 9627/2012; n. 13231/2009; n. 25573/2009; n. 15447/2010 e n. 3941/2011) che hanno ritenuto come "*il legislatore abbia voluto favorire l'informatizzazione delle procedure di liquidazione e accertamento dei tributi regionali e locali consentendo che gli atti prodotti da tali procedure non rechino alcuna firma autografa, bensì la sola indicazione a stampa del nominativo del soggetto responsabile della loro emanazione; al contempo, però, ha previsto, a garanzia del contribuente e, in generale, della trasparenza dell'azione amministrativa, che il nome del soggetto responsabile (nonché la fonte dei dati utilizzati nelle procedure di liquidazione e accertamento dei tributi) risultino da un apposito provvedimento di livello dirigenziale; cosicché il cittadino possa in ogni tempo, accedendo al provvedimento che contiene l'indicazione del nome del soggetto responsabile dell'emanazione degli atti impositivi, verificare che il nominativo indicato a stampa in calce all'atto impositivo corrisponda effettivamente a quello del soggetto responsabile dell'emanazione dell'atto medesimo*".

### Soggetto responsabile della sottoscrizione

La Cassazione, con la sentenza n. 16465 del 20/05/2022 ha chiarito chi è il soggetto responsabile a sottoscrivere l'avviso di accertamento emesso dal Comune. Sull'atto prodotto mediante sistemi informativi automatizzati, la relativa sottoscrizione può essere sostituita dal nominativo del soggetto:

- **designato da delibera della giunta comunale** per i Comuni grandi che hanno dipendenti con qualifica dirigenziale;
- **designato dal sindaco con proprio provvedimento**, su nomina della giunta comunale, fra semplice dipendente del Comune per quelli piccoli che solitamente non hanno personale con qualifica dirigenziale.

Le disposizioni regolanti sono l'art. 11, comma 4, del D.Lgs. n. 504/1992 e l'art. 109 del T.U.E.L.

### Sulla questione dell'onere probatorio

La ricorrente ha sollevato anche un'ulteriore questione sulla ritenuta invalidità dell'avviso: quand'anche lo stesso fosse considerato formalmente conforme al dettato normativo, tuttavia avendo essa contestato "i requisiti autorizzativi dell'indicazione a stampa del nominativo del funzionario in luogo della firma autografa", la controparte non avrebbe fornito la prova dell'esistenza degli atti amministrativi dalla stessa richiamati nel suo atto di costituzione (non producendoli in giudizio).

#### Orientamenti contrapposti

Nell'ambito della giurisprudenza di merito, vengono registrati orientamenti contrari:

- **Orientamento favorevole alla produzione**: C.T.P. di Caltanissetta, sentenza n. 1046 del 07/12/2021
- **Orientamento contrario**: "*la norma (quella di cui all'art. 1, comma 87, della Legge n. 549/1995) che permette la cosiddetta firma a stampa degli atti impositivi degli enti locali, non prevede affatto l'allegazione, agli atti medesimi, del provvedimento dirigenziale che autorizza la particolare sottoscrizione, essendo sufficiente la sola indicazione della fonte dei poteri*" (cfr. sentenza n. 137 del 16/02/2023 della Corte di Giustizia Tributaria di 2° grado della Toscana).

#### Decisione del Collegio

Ritiene il Collegio di dover aderire a tale secondo orientamento sia perché più aderente al dettato legislativo e sia alla luce della disposizione contenuta nell'**art. 21-septies della Legge 7 agosto 1990, n. 241** che recita: "*è nullo il provvedimento amministrativo che manca degli elementi essenziali, che è viziato da difetto assoluto di attribuzione, che è stato adottato in violazione o elusione di giudicato, nonché negli altri casi espressamente previsti dalla legge*".

Nella fattispecie, si è in presenza di un provvedimento che contiene gli elementi essenziali (di contenuto, di forma, nell'oggetto e dell'autorità emanante) e, quindi, perfettamente valido ed efficace. Se il legislatore avesse ritenuto necessaria l'allegazione all'atto impugnato di ulteriore documentazione ai fini della sua validità, sicuramente l'avrebbe detto espressamente.

### Sull'accertamento esecutivo (L. 160/2019)

È noto che la Legge 27 dicembre 2019, n. 160 contiene una serie di rilevanti novità in materia di riscossione dei tributi e delle entrate locali. Tra esse particolare rilievo assume l'introduzione dell'**avviso di accertamento esecutivo** disciplinato dall'art. 1, comma 792, di detta legge, applicabile agli atti emessi a partire dal 1° gennaio 2020.

Il Comune ha ottemperato a quanto previsto nella disposizione in esame atteso che, nello stesso provvedimento, ha inserito il seguente periodo: "*decorso il suddetto termine, l'atto di accertamento ha efficacia di titolo esecutivo idoneo ad attivare le procedure esecutive e cautelari (infatti attualmente risulta concepito come atto complesso impo-esattivo che cumula in sé tre distinte funzioni e cioè quella di accertamento, quella di titolo esecutivo e quella di precetto) senza la preventiva notifica dell'ingiunzione di pagamento e/o della cartella esattoriale...*"

### Sulla rateazione

Quanto alla rateazione, le modalità di cui ai commi da 796 a 801 dell'art. 1 della L. 160/2019 possono essere derogate dai Comuni in base all'ampia autonomia regolamentare riconosciuta agli stessi per quanto riguarda la gestione delle proprie entrate tributarie (cfr. risoluzione n. 3/DF del 17/04/2020 del MEF) e, quindi, la loro mancanza non può in alcun modo essere considerata causa di invalidità dell'intero avviso.

---

## P.Q.M.

La Corte di Giustizia Tributaria di 1° grado **rigetta il ricorso** proposto avverso l'avviso di accertamento di cui in premessa e **compensa integralmente tra le parti le spese di lite**.

---

## Commento

*di Antonino Russo*

### Premessa

Le patologie inficianti la validità di un atto tributario (atto, si rammenta, a formazione procedimentale progressiva) possono derivare, non solo da questioni sostanziali, ma anche da aspetti procedurali la cui mancanza o indeterminabilità ne può determinare l'illegittimità.

Tra i presupposti c.d. formali che l'atto finale deve contenere, e da cui conseguono, se non rispettati, rilevanti effetti sostanziali, rientra l'obbligatorietà della sottoscrizione del capo dell'Ufficio o del funzionario da lui delegato.

La firma del provvedimento è finalizzata a verificare che il soggetto che l'ha sottoscritto sia dotato della competenza ad emettere quel determinato tipo di atto e che questo rientri nella sua sfera di attribuzione, tant'è che - a prescindere dal comparto impositivo - l'obbligatorietà che l'atto amministrativo sia debitamente sottoscritto deriva dall'ormai consolidato principio secondo cui **le qualità professionali di chi emana l'atto costituiscono una essenziale garanzia per il contribuente**.

Nel diritto tributario assumono poi particolare rilevanza gli effetti che derivano dalla mancanza o dal difetto di sottoscrizione degli avvisi di accertamento, ponendosi la questione come condizione, non di mera irregolarità, ma di **assoluta nullità dell'atto**.

### Quadro normativo

L'art. 1, comma 162, della Legge n. 296/2006 (Legge finanziaria, in vigore dal 1° gennaio 2007) prevede che gli avvisi di accertamento dei tributi locali "*sono sottoscritti dal funzionario designato dall'ente locale per la gestione del tributo*".

Quanto alla sottoscrizione con firma a stampa del responsabile del procedimento, l'art. 1, comma 87, Legge n. 549/1995 stabilisce che: "*la firma autografa prevista dalle norme che disciplinano i tributi regionali e locali sugli atti di liquidazione e accertamento è sostituita dall'indicazione a stampa del nominativo del soggetto responsabile: Nel caso in cui gli atti medesimi siano prodotti da sistemi informativi automatizzati, a garanzia del contribuente e della trasparenza della azione amministrativa, il nominativo del funzionario responsabile va individuato con specifico provvedimento di livello dirigenziale*".

### La questione della "abrogazione implicita"

La tesi "abrogativa" nasceva dal fatto che, prima dell'emanazione della Legge n. 549/1995, era entrato in vigore il D.Lgs. 12 febbraio 1993, n. 39, il cui art. 3, disponeva che per gli atti della PA predisposti tramite sistemi informativi automatizzati la firma autografa fosse sostituita da quella a stampa.

La successiva Legge n. 59/1997, all'art. 15, comma 2, stabiliva poi la validità degli atti informatici formati dalla PA, rimandando ad un apposito regolamento l'adozione dei criteri di applicazione. Il successivo D.P.R. 10 novembre 1997, n. 513, all'art. 19 prevedeva poi che negli atti informatici della PA la firma autografa fosse sostituita da quella digitale.

La conclusione era però criticata da autorevole dottrina, intesa ad osservare come lasciasse abbastanza perplessi "*una abrogazione implicita di una disposizione legislativa che ritiene sufficiente l'indicazione del funzionario, da parte di una successiva disposizione sulle modalità con cui adempiere al requisito della sottoscrizione (digitale ovvero tradizionale); la sottoscrizione è infatti un quid pluris rispetto all'indicazione e quindi le modalità per effettuare la sottoscrizione dovrebbero lasciare impregiudicate le vecchie disposizioni che consentivano di 'non sottoscrivere', ma semplicemente di 'indicare'*" (E. Covino - R. Lupi, "Abrogazione implicita della sottoscrizione a stampa degli accertamenti dei tributi locali?", in Dialoghi Tributari, n. 3/2008, pag. 64).

Dal canto suo, la giurisprudenza di legittimità (Cass. n. 13231/2009; Cass. n. 25573/2009; Cass. n. 15447/2010; Cass. n. 3941/2011) ha affermato che la firma autografa è legittimamente sostituita dall'indicazione a stampa del nominativo del funzionario responsabile, negli atti impositivi relativi a tributi locali, solo se tale nominativo risulti da un apposito provvedimento di livello dirigenziale.

### Sulla produzione del provvedimento dirigenziale

Più controversa è la seconda questione affrontata dal Collegio tarantino: quella relativa alla necessità (o meno) della produzione in giudizio, da parte dell'impositore o del concessionario, del provvedimento dirigenziale che autorizza la speciale autorizzazione alla firma a mezzo stampa.

La sentenza in rassegna conclude per la **soluzione negativa**, osservando che l'indicazione dei dati del provvedimento dirigenziale concorre a fornire gli elementi essenziali del provvedimento amministrativo in questione.

In effetti il carico probatorio (contrario) si sposta condivisibilmente sul ricorrente poiché l'indicazione *de qua* è posta (come accennato) a sua garanzia, potendo egli - in ogni tempo, accedendo al provvedimento che contiene l'indicazione del nome del soggetto responsabile dell'emanazione degli atti impositivi - verificare che il nominativo riportato a stampa in calce all'atto impositivo corrisponda effettivamente a quello del soggetto responsabile dell'emanazione dell'atto medesimo.

Da notare però che è particolarmente vivo un **orientamento contrario** (Corte di Giustizia Tributaria di primo grado di Salerno, sent. n. 781/2023), di cui il giudice provinciale tarantino si è dimostrato consapevole.

---

## Riferimenti normativi

- Art. 1, comma 87, L. n. 549/1995
- Art. 1, comma 162, L. n. 296/2006
- Art. 1, commi 792, 796-801, L. n. 160/2019
- Art. 21-septies, L. n. 241/1990
- Art. 11, comma 4, D.Lgs. n. 504/1992
- Art. 109, T.U.E.L.

## Giurisprudenza citata

- Cass. n. 20628/2017
- Cass. n. 9079/2015
- Cass. n. 29820/2021
- Cass. n. 12756/2019
- Cass. n. 31707/2018
- Cass. n. 16465/2022
- Cass. n. 9627/2012
- Cass. n. 13231/2009
- Cass. n. 25573/2009
- Cass. n. 15447/2010
- Cass. n. 3941/2011
- CGT II grado Toscana n. 137/2023
- CTP Caltanissetta n. 1046/2021
- CGT I grado Salerno n. 781/2023

---

*Fonte: il fisco n. 38/2023*
