# In arrivo il pagamento dell'IMU: le novità

**di Cinzia De Stefanis** - Consulente Legale e giornalista economica

---

## Quadro di sintesi

| | |
|---|---|
| **ADEMPIMENTO** | L'IMU (imposta municipale propria) deve essere pagata da tutti i proprietari di immobili (seconde case) a eccezione della prima casa nel caso questa sia di lusso, ovvero accatastata come A1, A8 o A9. |
| **NOVITÀ 2022** | – **Coniugi con residenza diversa**: agevolazioni per un solo immobile, scelto dai componenti del nucleo familiare<br>– **Fabbricati inagibili post sisma**: proroga dell'esonero dal pagamento<br>– **Pensionati residenti all'estero**: IMU ridotta al 37,5% per il 2022 |
| **RIFERIMENTI** | – Delibere e regolamenti Comunali 2022<br>– D.L. 27 gennaio 2022, n. 4, conv. nella Legge 28 marzo 2022, n. 25<br>– Legge 20 dicembre 2021, n. 234<br>– D.L. 21 ottobre 2021, n. 146, conv. nella Legge 17 dicembre 2021, n. 215<br>– Legge 27 dicembre 2019, n. 160 |
| **SCADENZE** | – Acconto entro il **16 giugno**<br>– Saldo entro il **16 dicembre** |

---

## Adempimento

La Legge di bilancio 2020 ha accorpato IMU e TASI. La nuova IMU si applica in tutti i Comuni, tranne in Friuli-Venezia Giulia e nelle Province autonome di Trento e di Bolzano, che mantengono l'autonomia impositiva.

L'IMU deve essere pagata dai possessori degli immobili, aree fabbricabili e terreni, **escluse le abitazioni principali non di lusso**, cioè quelle accatastate in categorie diverse da A/1, A/8 e A/9.

Dal 2020, nel caso dell'ex coniuge l'assimilazione ad abitazione principale è legata all'affidamento dei figli e non è confermata l'assimilazione per i cittadini italiani non residenti nel territorio dello Stato e iscritti all'AIRE.

---

## Novità 2022

### 1. Coniugi con residenza diversa (art. 5-decies Decreto fiscale)

La legge di conversione n. 125/2021 al Decreto fiscale n. 146/2021 ha messo fine alla controversa questione relativa all'esenzione IMU per l'abitazione principale. Il nuovo art. 5-*decies* stabilisce che, se i componenti del nucleo familiare risiedono in case diverse, l'esclusione dall'assoggettamento al tributo è applicabile soltanto a **una di esse**, a scelta degli stessi membri del nucleo familiare. Ciò anche nel caso in cui gli immobili siano ubicati in comuni diversi.

### 2. Fabbricati inagibili post sisma (art. 22-bis Decreto Sostegni ter)

Sul fronte dei fabbricati dichiarati inagibili a causa del sisma del 2012 che ha colpito le Regioni Emilia-Romagna, Lombardia e Veneto, l'art. 22-bis del D.L. n. 5/2022 (convertito nella Legge n. 234/2022) ha prorogato fino al **31 dicembre 2022** l'esenzione IMU.

Anche nei comuni di **Casamicciola Terme, Forio e Lacco Ameno** sull'isola di Ischia, il pagamento dell'IMU resta sospeso fino al 2023 per i possessori di immobili danneggiati dal terremoto del 21 agosto 2017.

### 3. Pensionati residenti all'estero (art. 1, comma 743, Legge bilancio 2022)

Per i pensionati residenti all'estero è stata prevista dall'art. 1, comma 734, della Legge n. 234/2021, la riduzione dell'IMU 2022 dal 50% al **37,5%**.

---

## Soggetti interessati

Sono tenuti a versare l'IMU:

- i proprietari di **prima casa di lusso** (categorie catastali A/1, A/9 e A/8: case signorili, ville e castelli)
- i proprietari di **seconde case**
- i proprietari di **immobili diversi dall'abitazione principale** (capannoni, negozi, alberghi, uffici, aree edificabili e terreni agricoli)

### Chi deve pagare

- Il proprietario dell'immobile
- Il titolare del diritto reale di usufrutto, uso, abitazione, enfiteusi, superficie
- Il genitore assegnatario della casa familiare a seguito di provvedimento del giudice
- Il concessionario nel caso di concessione di aree demaniali
- Il locatario per gli immobili concessi in locazione finanziaria

---

## Procedure di calcolo

Per il calcolo dell'IMU 2022 bisogna partire dalla **rendita catastale** e seguire questi passaggi:

1. **Rivalutare la rendita del 5%**
2. **Moltiplicare** la rendita rivalutata per il **coefficiente** di ogni immobile
3. **Applicare l'aliquota** deliberata dal Comune

### Coefficienti per categoria catastale

| Categoria catastale | Coefficiente | Tipologia di immobile |
|---------------------|--------------|----------------------|
| Da A/1 a A/11 (escluso A/10) | **160** | Abitazioni di tipo: signorile, ville, castelli, palazzi di eminenti pregi artistici o storici, alloggi tipici dei luoghi |
| A/10 | **80** | Uffici o studi privati |
| Da B/1 a B/8 | **140** | Collegi e convitti, case di cura e ospedali non a scopo di lucro, prigioni e riformatori, uffici pubblici, scuole e laboratori, biblioteche, musei, gallerie, accademie, circoli |
| C/1 | **55** | Negozi e botteghe |
| C/2, C/6, C/7 | **160** | Magazzini e locali di deposito, stalle, scuderie, tettoie |
| C/3, C/4, C/5 | **140** | Laboratori per arti e mestieri, fabbricati e locali per esercizi sportivi non a scopo di lucro, stabilimenti balneari |
| Da D/1 a D/10 (escluso D/5) | **65** | Opifici, alberghi e pensioni, teatri, cinematografi, sale per concerti e spettacoli e simili, case di cura ed ospedali, fabbricati e locali per esercizi sportivi |

### Esempio pratico

Con rendita catastale di 600 euro e aliquota del 10,6 per mille:

1. 600 euro + 5% = **630 euro** (oppure 600 × 1,05)
2. 630 euro × 160 = **100.800** (coefficiente per abitazione)
3. 100.800 ÷ 1000 × 10,6 = **1.068,48 euro**

Se l'IMU è di 1.068,48 euro:
- **534,24 euro** entro il 16 giugno
- **534,24 euro** entro il 16 dicembre

### Detrazione prima casa di lusso

Per le prime case di categoria A/1, A/8 e A/9, va applicata la **detrazione** di **200 euro** (base), che ogni Comune ha facoltà di aumentare.

---

## Versamento

Il versamento può essere effettuato tramite:

1. **Modello unificato F24** (esente da commissioni)
2. **Bollettino postale** (da richiedere presso gli Uffici postali)
3. Altre modalità eventualmente messe a disposizione

### Codici tributo F24

| Codice | Descrizione |
|--------|-------------|
| **3912** | IMU abitazione principale (solo categorie A/1, A/8, A/9 e relative pertinenze) |
| **3913** | IMU fabbricati rurali ad uso strumentale (categoria D/10 o con annotazione di ruralità) |
| **3914** | IMU terreni agricoli |
| **3916** | IMU aree fabbricabili |
| **3918** | IMU altri fabbricati (escluse categorie catastali D) |
| **3925** | IMU immobili gruppo catastale D - quota Stato (aliquota fino al 7,6 per mille) |
| **3930** | IMU immobili gruppo catastale D - quota Comune (aliquota eccedente il 7,6 per mille) |
| **3939** | IMU fabbricati costruiti e destinati dall'impresa costruttrice alla vendita (beni merce) |

---

## Scadenze

L'imposta annua dovuta si versa in **due rate**:

| Rata | Scadenza | Note |
|------|----------|------|
| **Prima rata** | **16 giugno** | Pari all'imposta dovuta per il primo semestre (aliquota e detrazione anno precedente o anno in corso se già deliberate) |
| **Seconda rata** | **16 dicembre** | A conguaglio, sulla base delle aliquote adottate dal Comune |

### Note importanti

- Se la scadenza cade in giorno prefestivo o festivo, è prorogata al primo giorno lavorativo successivo
- È possibile versare l'imposta in **un'unica soluzione** entro il 16 giugno
- Per gli **Enti non commerciali** (art. 1, comma 759, lett. g), L. 160/2019): versamento in **tre rate** (16 giugno, 16 dicembre, conguaglio entro 16 giugno anno successivo)

---

**Fonte:** Pratica Fiscale e Professionale n. 23 del 6 giugno 2022, pagg. 35-39
