# Incostituzionale l'IMU sugli immobili occupati abusivamente: ma qual è il "possesso rilevante" ai fini IMU?

*di Luigi Lovecchio - Docente a contratto di Diritto tributario avanzato presso l'Università Roma Tre e Dottore commercialista in Bari*

**Fonte:** il fisco n. 20/2024, pagg. 1887-1890

---

## Abstract

Con la **sentenza n. 60/2024**, la Corte costituzionale ha dichiarato l'illegittimità costituzionale della disciplina IMU nella parte in cui non prevede l'esenzione per gli immobili occupati abusivamente. Esenzione introdotta solo a decorrere dal 1° gennaio 2023 per espressa previsione normativa innovativa, dunque con efficacia irretroattiva.

Sebbene la Consulta abbia espressamente precisato di non voler intervenire sulla perimetrazione della nozione di **possesso rilevante** ai fini IMU, indicazioni di principio sono senz'altro rinvenibili nei passaggi della sentenza ove si afferma l'**assenza della capacità contributiva** in capo ad un proprietario "spogliato del possesso".

Gli effetti della pronuncia sono destinati a incidere sui fondamentali dell'imposta, quantomeno sotto il profilo della **insufficienza del mero criterio della titolarità formale** dell'immobile per ravvisare la soggettività passiva: ciò che conta è che il titolare del bene abbia un **potere effettivo di disposizione del bene**.

---

## 1. Premessa

Gli immobili occupati abusivamente, in quanto tali non utilizzabili né disponibili per il proprietario, **non possono essere assoggettati a IMU**, perché ciò contrasterebbe con gli **artt. 3 e 53 della Costituzione**.

Con la sentenza n. 60/2024, la Corte costituzionale pone dei limiti ad un orientamento sino a ieri tetragono della Corte di cassazione, in materia di presupposto impositivo del tributo comunale, accogliendo le istanze provenienti dallo stesso Massimo Consesso di legittimità.

Nell'**ordinanza n. 9957/2023**, la Cassazione aveva infatti sollevato la questione di legittimità costituzionale della disciplina dell'IMU, nella parte in cui, in base al diritto vivente, non prevede l'esenzione per gli immobili occupati abusivamente, introdotta **solo a decorrere dal 1° gennaio 2023**, ad opera dell'inserimento della **lett. g-bis) al comma 759 dell'art. 1, Legge n. 160/2019**.

Il giudice delle leggi ha recepito i dubbi della Suprema Corte, portandoli alla naturale conseguenza della **declaratoria di illegittimità costituzionale** della normativa di riferimento.

---

## 2. Presupposto dell'IMU

A monte della questione affrontata dai giudici di vertice, si pone la corretta individuazione del presupposto impositivo dell'IMU, che peraltro non si differenzia, in termini, dal precedente dell'ICI.

### La nozione di "possesso"

La normativa di riferimento, a partire dal D.Lgs. n. 504/1992, ha sempre richiamato il "**possesso**" dei beni immobili.

#### Orientamento dottrinale civilistico

Parte della dottrina ha ritenuto che, in assenza di diverse specificazioni nella legge tributaria, si dovesse assumere come naturale criterio di orientamento la nozione di possesso ricavabile dal **Codice civile** (artt. 1140 ss.). Ciò comportava la necessità di collegare la soggettività passiva alla contestuale presenza, per un verso, della **titolarità formale** del bene che doveva però abbinarsi, nel contempo, al **potere di esercitare effettivamente i diritti possessori** del proprietario sul bene immobile oggetto di imposizione.

#### Orientamento dottrinale tributaristico

Secondo un'altra prospettazione, occorreva invece valorizzare la natura tributaria del prelievo fondato sul possesso per connettervi a quest'ultimo la funzione di rappresentare una situazione astrattamente idonea alla **produzione del reddito** in capo al bene immobile. Si tratta di un orientamento suggestivo coerente con la tradizionale impostazione tributaristica che vuole che l'imposta patrimoniale sia corrisposta attingendo ai proventi ritraibili dai beni oggetto di imposizione, poiché diversamente il tributo si tradurrebbe in una **progressiva espropriazione del contribuente**.

### Orientamento della Cassazione

La giurisprudenza della Cassazione è stata invece sin dall'inizio ferma nel ricollegare la nozione di possesso all'esistenza di un **diritto di proprietà o di un diritto reale di godimento** (uso, usufrutto, abitazione e superficie).

Secondo l'impostazione seguita dalla Corte, il fatto che il legislatore abbia selezionato un **numero chiuso di diritti reali** cui ricollegare la soggettività passiva costituisce indice inequivoco della circostanza che si è voluto attribuire un **nesso inscindibile tra titolarità del bene e possesso rilevante** ai fini impositivi. L'esistenza della titolarità formale del bene è di per sé indice sufficiente a ritenere integrata la soggettività passiva del tributo comunale, senza che rilevino né la detenzione né l'idoneità del bene alla produzione di reddito.

### Casistica del "diritto vivente"

L'ordinanza di rimessione alla Consulta contiene una puntuale rassegna delle pronunce di legittimità espressive di tale criterio di diritto, considerato oramai **diritto vivente** o *ius receptum*:

| Fattispecie | Riferimento |
|-------------|-------------|
| Unità immobiliari occupate d'urgenza in pendenza di esproprio | Cass. n. 29195/2017 |
| Unità immobiliari oggetto di sequestro conservativo | Cass. n. 8057/2021 |
| Immobili oggetto di contratti di locazione finanziaria risolti per inadempimento del conduttore e non ancora liberati | Cass. n. 25249/2019 |
| Unità oggetto di occupazione abusiva | Cass. n. 29868/2021 |

Si tratta di ricostruzione normativa che ha senza dubbio il pregio di semplificare la soluzione dei casi controversi ma, come tutte le soluzioni semplici, ha il difetto di creare nel contempo situazioni che vengono percepite dai consociati come **profondamente ingiuste**.

---

## 3. Ordinanza di remissione

La Corte di cassazione, nella su citata ordinanza n. 9957/2023, è stata investita di una vicenda abbastanza emblematica delle criticità interpretative prima enunciate.

### Il caso

Si era in presenza di **unità immobiliari occupate abusivamente**, in relazione alle quali il proprietario si era prontamente attivato promuovendo una pluralità di giudizi, sia in sede penale che in sede civile.

Con riferimento ai primi, la società proprietaria aveva ottenuto il **sequestro preventivo degli immobili** occupati e l'**ordinanza di sgombero** degli stessi. Lo sgombero, tuttavia, **non aveva potuto essere eseguito per ragioni di ordine pubblico**, in quanto era stato ritenuto necessario individuare previamente dei locali dove spostare gli occupanti abusivi.

Nel contempo, la società aveva anche promosso una controversia contro lo **Stato italiano davanti alla Corte europea dei diritti dell'uomo**, per violazione dei diritti proprietari, motivata dal fatto che lo Stato non aveva assolto compiutamente alla sua funzione di tutela della proprietà, non avendo attuato la liberazione delle unità immobiliari in questione per proprie inefficienze. Quest'ultimo giudizio si era chiuso con la **condanna al risarcimento del danno** subito dalla società.

### L'istanza di rimborso

La società contribuente aveva inoltrato **istanza di rimborso dell'IMU versata**, assumendo l'insussistenza del presupposto impositivo.

### La novella del 2023

Nell'ordinanza di rimessione viene ricordato come, a decorrere dal 1° gennaio 2023, la nuova **lett. g-bis)**, inserita nel testo dell'art. 1, comma 759, Legge n. 160/2019, ad opera della Legge di bilancio 2023 (Legge n. 197/2022), stabilisca l'esenzione "*degli immobili non utilizzabili né disponibili, per i quali sia stata presentata denuncia all'Autorità giudiziaria in relazione ai reati di cui agli artt. 614, secondo comma, o 633 del Codice penale o per la cui occupazione abusiva sia stata presentata denuncia o iniziata azione giudiziaria penale...*"

Tale disposizione, tuttavia, è stata correttamente ritenuta **ininfluente** ai fini della soluzione della controversia, stante la sua natura indubbiamente **innovativa e non interpretativa**.

### Motivazioni costituzionali

Il Massimo Consesso ha ricordato che il **principio di capacità contributiva** richiede che l'indice di contribuzione selezionato dal legislatore sia dotato di **effettività, certezza e attualità**.

In forza del criterio sussunto nell'**art. 3 della Costituzione**, inoltre, è necessario che a situazioni difformi siano correlati trattamenti diseguali, e viceversa.

Ne deriva che in presenza di unità immobiliari nei riguardi delle quali al proprietario sia impedito di esercitare qualsivoglia potere possessorio è dubbio che si possa ravvisare un **indice effettivo ed attuale di ricchezza** da assoggettare a imposizione.

A supporto delle argomentazioni, la Cassazione ha altresì fatto riferimento al collegamento tra l'ICI/IMU e il **godimento dei servizi comunali** (quali il verde e l'illuminazione pubblica), a suo tempo valorizzate dalla Consulta (Corte cost. n. 111/1997), che dimostrerebbe l'esigenza che il tributo colpisca una situazione imponibile in grado di manifestare un **collegamento, seppure astratto o ipotetico**, alla suddetta fruizione dei servizi pubblici.

### Disparità di trattamento

Viene inoltre osservato, in punto di compatibilità con l'art. 3 della Costituzione, che l'assoggettamento ad imposta dell'immobile occupato abusivamente rivela una **ingiustificata disparità di trattamento** rispetto alla situazione, ad esempio, degli **immobili inagibili o inabitabili**, in relazione ai quali è invece prevista la riduzione a metà dell'imponibile (art. 1, comma 747, lett. b), Legge n. 160/2019). Mentre per il primo, infatti, sussiste una **indisponibilità assoluta** del bene, per i secondi tale indisponibilità è certamente, in concreto, di grado inferiore.

---

## 4. Sentenza della Consulta

La Corte costituzionale ha accolto le doglianze della Cassazione, seppure avendo cura di delimitare l'ambito e la portata della decisione di illegittimità.

### Delimitazione della pronuncia

Si afferma infatti preliminarmente che le conclusioni raggiunte sono **indipendenti** "*dalla nozione di possesso cui debba farsi riferimento a proposito dell'IMU*". E più oltre si precisa ulteriormente, a voler rimarcare la peculiarità del caso esaminato, che si è in presenza di immobili occupati abusivamente in relazione ai quali il proprietario ha sporto **tempestiva denuncia all'Autorità giudiziaria penale**.

### Indicazioni di principio

Ciononostante delle indicazioni di principio sono senz'altro rinvenibili, nei passaggi della sentenza ove si afferma l'**assenza della capacità contributiva** in capo ad un proprietario "*spogliato del possesso*" o ancora laddove, nella parte propriamente dispositiva, si mutuano le medesime espressioni letterali adottate nella novella del 2022, elevandole però a criterio di costituzionalità, a mente delle quali "*non sono soggetti all'imposta municipale propria, per il periodo dell'anno durante il quale sussistono le condizioni prescritte, gli **immobili non utilizzabili né disponibili***".

### Conseguenze sul presupposto dell'IMU

Ne deriva, in prima battuta, che il criterio della **mera titolarità formale** elaborato dalla Corte di cassazione per giustificare il presupposto dell'imposta **non può essere accolto sempre e comunque**. È necessario che ad esso si accompagni la **possibilità concreta**, e non meramente teorica, dell'esercizio delle azioni possessorie.

Qui si fermano però le certezze e si aprono gli interrogativi sui possibili riflessi della dichiarazione di incostituzionalità, al di là della specifica fattispecie degli immobili occupati abusivamente.

### Fattispecie dubbie

Il pensiero corre ad esempio agli **immobili sequestrati** o oggetto di **occupazione d'urgenza**, in pendenza di procedimento di esproprio. In entrambe le situazioni, la soggezione a IMU è stata motivata solo con il suddetto collegamento alla titolarità formale del bene.

Nel caso dell'occupazione d'urgenza, inoltre, si è supportata l'imponibilità in capo al proprietario anche con il diritto di questi di vedersi **indennizzare** l'occupazione medesima.

#### Riflessioni critiche

Premesso che in caso di sequestro, seguito da confisca, tale diritto indennitario non sussiste neppure, vi è tuttavia da chiedersi se questo sia sufficiente di per sé a legittimare l'applicazione di un tributo immobiliare.

Se si conferma l'impostazione tradizionale, secondo cui nei tributi patrimoniali è irrilevante il fatto che il bene colpito sia o meno suscettibile di produrre reddito, allora diventa decisivo stabilire unicamente se il proprietario del bene è nelle condizioni di esercitare i suoi diritti possessori, e tale a nostro avviso **non è il diritto a percepire un indennizzo** proprio in ragione della spoliazione delle facoltà connesse alla titolarità dell'immobile.

In proposito, ragionando ovviamente per assurdo, non può sottacersi come anche la società protagonista della vicenda culminata nella sentenza della Consulta è stata indennizzata, proprio in ragione della grave compressione subita dal suo diritto di proprietà, per effetto della sentenza della CEDU, ma questo non ha ovviamente in alcun modo precluso il suo diritto all'esclusione da imposta.

### Conclusione

Ciò che conta, pertanto, è che il titolare del bene abbia un **potere effettivo di disposizione del bene** e non debba invece solo subire le decisioni e i comportamenti di altri, in ordine alla destinazione e all'uso dell'immobile.

Non resta che augurarsi che in occasione di prossime probabili rimessioni di nuove questioni di legittimità costituzionale, attinenti a fattispecie dubbie come quelle innanzi proposte, la Consulta colga l'occasione per affrontare *ex professo* il tema della **definizione di "possesso"** nell'ambito di un tributo patrimoniale.

---

## Riferimenti normativi

- Art. 1, comma 759, lett. g-bis), L. n. 160/2019 (introdotto da L. n. 197/2022)
- Art. 1, comma 747, lett. b), L. n. 160/2019
- Artt. 614, comma 2, e 633 c.p.
- Artt. 3 e 53 Costituzione
- D.Lgs. n. 504/1992
- Artt. 1140 ss. c.c.

## Giurisprudenza citata

- **Corte Cost. n. 60/2024** - Illegittimità costituzionale IMU su immobili occupati abusivamente
- Corte Cost. n. 111/1997
- Cass. ord. n. 9957/2023 - Ordinanza di rimessione
- Cass. n. 29195/2017 - Occupazione d'urgenza
- Cass. n. 8057/2021 - Sequestro conservativo
- Cass. n. 25249/2019 - Leasing risolto
- Cass. n. 29868/2021 - Occupazione abusiva

---

*Fonte: il fisco n. 20/2024*
