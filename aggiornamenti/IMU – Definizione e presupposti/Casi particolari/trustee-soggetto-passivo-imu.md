# Trustee - Soggetto passivo IMU

a cura di Elisabetta Smaniotto - Docente e Pubblicista in materia tributaria

---

## Trust e IMU

Nell'ipotesi di immobile vincolato in un **trust**, soggetto tenuto al pagamento dell'IMU è il **trustee** (e non già il proprietario dell'immobile), posto che il tributo ha **natura patrimoniale**.

Esso viene determinato prendendo in considerazione, come base imponibile, il **valore del bene immobile**, a prescindere, in linea generale, da qualsivoglia condizione personale del titolare del diritto e dall'uso che si faccia del bene.

Di conseguenza individuarne il soggetto passivo nel trustee, al quale sia stato trasferito il bene dal disponente, e che pertanto riveste la **qualità di proprietario**, ai sensi dell'art. 3 del D.Lgs. n. 504/1992, **non viola di per sé il principio della segregazione patrimoniale**, non componendo aggressione dei beni in trust da parte dei creditori personali dei trustee e gravando l'imposta sullo specifico bene di cui il trustee ha il possesso ed alla cui amministrazione e gestione egli è tenuto, il che comporta anche il dovere di assolvere agli oneri gravanti sulla proprietà.

Il regime delle spese di gestione, delle anticipazioni, dei rendiconti e degli (eventuali) rimborsi è poi regolato in conformità al titolo e alla legge applicabile. (**Cass. 20 giugno 2019, n. 16550**)

---

## Conferma giurisprudenziale

Nello stesso senso **Cass. 27 luglio 2020, n. 15988**, che ha argomentato la propria posizione considerando che, ai fini IMU, poiché il Legislatore **non ha attribuito al trust soggettività tributaria**, è il **trustee** il soggetto passivo tenuto al pagamento dell'imposta per i beni conferiti in un trust traslativo. Ciò vale poiché il presupposto impositivo dell'IMU è il **possesso di beni immobili** nel territorio dello Stato a qualsiasi uso destinati, cosicché il soggetto passivo deve essere individuato nel proprietario o nel titolare di altro diritto reale. Poiché il trust è **privo di personalità giuridica**, i beni ivi conferiti vengono **trasferiti fiduciariamente al trustee**, cosicché quest'ultimo è il soggetto passivo.

---

## Sintesi per l'App

| Aspetto | Regola |
|---------|--------|
| **Soggetto passivo IMU** | Trustee |
| **Motivo** | Trust privo di personalità giuridica |
| **Base giuridica** | Art. 3 D.Lgs. 504/1992 |
| **Segregazione patrimoniale** | Non violata |
| **Giurisprudenza** | Cass. 16550/2019; Cass. 15988/2020 |

### Principio chiave

> Il **trustee** è soggetto passivo IMU perché:
> 1. Il trust **non ha soggettività tributaria**
> 2. I beni sono **trasferiti fiduciariamente** al trustee
> 3. Il trustee è **proprietario** ai sensi dell'art. 3 D.Lgs. 504/1992
> 4. L'IMU grava sullo specifico bene, non sul patrimonio personale

---

*Fonte: Wolters Kluwer OneFiscale - 10 Dicembre 2025*
