# IMU: definizione e presupposti

## Ambito di applicazione e territorialità IMU

*a cura di Dott.ssa Elisabetta Smaniotto - Docente e Pubblicista in materia tributaria*

L'IMU consiste nell'**Imposta Municipale Propria**, dovuta in relazione al possesso di immobili situati in Italia.

Essa **sostituisce, per la componente immobiliare** l'imposta sul reddito delle persone fisiche, le relative addizionali dovute in relazione ai redditi fondiari relativi ai beni non locati e l'Imposta Comunale sugli Immobili (ICI).

---

## Territorialità IMU

La disciplina dell'IMU si applica **in tutti i comuni del territorio nazionale**, ferma restando per la regione Friuli Venezia Giulia e per le province autonome di Trento e di Bolzano l'autonomia impositiva prevista dai rispettivi statuti (articolo 1, comma 739, L. 27 dicembre 2019 n. 160).

Continuano ad applicarsi le norme di cui alla:
- **legge provinciale 30 dicembre 2014, n. 14**, relativa all'Imposta immobiliare semplice (**IMIS**) della provincia autonoma di Trento
- **legge provinciale 23 aprile 2014, n. 3**, sull'imposta municipale immobiliare (**IMI**) della provincia autonoma di Bolzano

---

## Evoluzione della disciplina IMU

L'IMU è stata introdotta "in via sperimentale" a decorrere dal 2012, per il triennio 2012-2014 e la sua applicazione a regime è stata rinviata a decorrere dal 2015.

Per effetto della **Legge di stabilità 2014** (l. 27 dicembre 2013 n. 147), l'IMU è però entrata a regime dall'anno 2014, anziché dal 2015.

Dall'anno 2014 al 31 dicembre 2019 l'IMU è stata **una delle componenti della IUC (Imposta Unica Comunale)** che, insieme all'IMU, era composta anche dalla TASI (Tassa sui Servizi Indivisibili) e dalla TARI (Tassa sul Servizio di Gestione dei Rifiuti Urbani).

Da ciò discende che:
- la **TASI è stata abolita**;
- l'IMU risulta disciplinata dalle norme dettate nella **legge di Bilancio per l'anno 2020** (legge 27 dicembre 2019 n. 160, art. 1, commi da 738 a 739).

L'IMU è stata istituita con gli **articoli 8 e 9, D.Lgs. 14 marzo 2011 n. 23** (emanato in attuazione della legge 5 maggio 2009 n. 42) e sostituisce, per la componente immobiliare:
- l'imposta sul reddito delle persone fisiche;
- le relative addizionali dovute in relazione ai redditi fondiari relativi ai beni non locati.

---

> **Attenzione**
>
> A far data dal **1° gennaio 2020** la legge di Bilancio 2020 ha abrogato le norme in tema di IUC, vale a dire l'imposta municipale unica composta da IMU, TASI e TARI (tassa sui rifiuti), mentre sono state conservate, seppur sotto una nuova veste, la TARI e la nuova IMU operante in tutti i comuni (eccetto Friuli Venezia Giulia e Province di Trento e di Bolzano ove si continua ad applicare una propria autonomia impositiva).

---

*Fonte: Wolters Kluwer One Fiscale - 10 Dicembre 2025*
