# IMU: definizione e presupposti

## Presupposto oggettivo IMU

*a cura di Dott.ssa Elisabetta Smaniotto - Docente e Pubblicista in materia tributaria*

L'imposta municipale propria ha per presupposto il **possesso di immobili** (articolo 1, comma 740, L. 27 dicembre 2019 n. 160; fino al 31.12.2019: articolo 13, comma 2, d.l. n. 201/2011), tuttavia, essa **non si applica** al possesso dell'abitazione principale e delle pertinenze della stessa, ad eccezione di quelle classificate nelle categorie catastali A/1, A/8 e A/9.

Ai fini IMU, l'articolo 1, comma 741, L. 27 dicembre 2019 n. 160 contiene le seguenti definizioni e disposizioni:

1. fabbricato (si rinvia all'approfondimento IMU - Fabbricati);
2. abitazione principale;
3. fattispecie considerate quale abitazione principale;
4. area fabbricabile (si rinvia all'approfondimento IMU - Area fabbricabile);
5. terreno agricolo (si rinvia all'approfondimento IMU - Terreni Agricoli).

Fino al 31.12.2019 si doveva far riferimento alle definizioni contenute nell'art. 2 del DLgs. 504/92 (disciplina ICI), per espresso rinvio dall'art. 13 co. 2 del DL 201/2011.

In merito alle **PERTINENZE** si rinvia all'approfondimento.

---

## Abitazione principale

Presupposto dell'imposta è il **possesso di immobili diversi dall'abitazione principale**.

L'IMU, infatti, **non si applica** al possesso dell'abitazione principale ed alle pertinenze della stessa, salvo si tratti di unità immobiliare distinta nelle categorie catastali A/1, A/8 e A/9.

> **Attenzione**
>
> Per **abitazione principale** si intende: l'immobile, iscritto o iscrivibile nel catasto dei fabbricati come unica unità immobiliare, nel quale il possessore **dimora abitualmente** e **risiede anagraficamente**.
>
> L'esclusione si applica alle pertinenze classificate nelle categorie catastali **C/2, C/6 e C/7**, nella misura massima di **un'unità pertinenziale per ciascuna delle categorie catastali** indicate, anche se iscritte in catasto unitamente all'unità ad uso abitativo.
>
> L'esclusione **non si applica** alle unità immobiliari classificate nelle categorie catastali **A1, A8 e A9**, in quanto tali immobili sono considerati "di lusso". (articolo 8, comma 3, l. n. 147/2013)

Per gli immobili accatastati in categoria:
- **A/1** (abitazioni signorili);
- **A/8** (abitazioni in ville); e,
- **A/9** (castelli e palazzi di eminenti pregi artistici e storici)

l'IMU è dovuta applicando l'aliquota e la detrazione stabilite dal Comune con regolamento.

---

## Deduzione per l'abitazione principale

Il reddito delle abitazioni principali (diverse da A/1, A/8 e A/9) e relative pertinenze, per le quali **non è dovuta l'IMU**, concorre alla formazione del reddito complessivo ai fini IRPEF.

Pertanto, è prevista la **deduzione dal reddito complessivo** di un importo fino all'ammontare della rendita catastale dell'unità immobiliare stessa e delle relative pertinenze.

In relazione alle **abitazioni soggette ad IMU** (abitazioni classificate nelle categorie catastali A/1, A/8 e A/9 - "abitazioni di lusso"), **non sono dovute l'IRPEF e le addizionali**.

In queste ipotesi, poiché il reddito dell'abitazione principale non concorre al reddito complessivo, non spetta la relativa deduzione.

In merito alle **ABITAZIONI DI CONIUGI E NUCLEI FAMILIARI** si rinvia l'approfondimento.

---

*Fonte: Wolters Kluwer One Fiscale - 10 Dicembre 2025*
