# IMU: definizione e presupposti

## Presupposto soggettivo IMU

*a cura di Dott.ssa Elisabetta Smaniotto - Docente e Pubblicista in materia tributaria*

Presupposto per l'applicazione dell'IMU è il **possesso di immobili**, ove con l'espressione "possesso" si intende "il **potere sulla cosa** che si manifesta in un'attività corrispondente all'esercizio della proprietà o di altro diritto reale" (articolo 1140 cod.civ.).

La situazione di possesso può essere legittima o meno, a seconda che si fondi o meno su un titolo giuridico validamente costituito.

Il possesso legittimo postula e presuppone a suo fondamento la posizione di *dominus*, vale a dire l'**esistenza di un titolo giuridico avente natura di diritto reale** (afferente cioè la cosa, "res"), da cui consegue l'applicabilità del tributo in esame.

---

## Soggetti passivi (art. 1, comma 743, L. 160/2019)

Ai sensi dell'articolo 1, comma 743, Legge 27 dicembre 2019 n. 160, per **possessori di immobili**, si intendono:

- in genere, il **proprietario** dell'immobile;
- se però l'immobile è gravato da un diritto reale di usufrutto, uso, abitazione, enfiteusi, superficie, nel **titolare di tale diritto**, e non il proprietario (anche detto "nudo proprietario").

In generale, il titolare della **mera detenzione** del bene immobile (ad esempio si pensi a titolo di comodato o di locazione), dal momento che non è titolare del possesso giuridico del bene, **non può essere qualificato come soggetto passivo IMU**.

Considerazioni analoghe valgono rispetto ai terreni agricoli ed ai fondi rustici dati in affitto, o a quelli di proprietà consortile dati in godimento, sotto forma di partecipazione agraria, ai consorziati.

---

## Soggettività passiva indipendente dal profilo del possessore

Il possesso di immobili **in Italia** configura la soggettività passiva al tributo municipale in capo al possessore, **a prescindere dal profilo di quest'ultimo**, ed in particolare dalla circostanza che lo stesso:

- sia una persona fisica, una società o un ente;
- risieda in Italia o all'estero;
- abbia la propria sede legale o amministrativa in Italia o all'estero;
- eserciti o meno un'attività d'impresa, in Italia o all'estero.

---

## Contitolarità

Quando più soggetti sono **contitolari** del diritto reale posto a fondamento del possesso dell'immobile (es. comproprietà o co-usufrutto dello stesso immobile), **ogni contitolare è soggetto passivo limitatamente alla propria quota**. Ogni soggetto è quindi titolare di un'**autonoma obbligazione tributaria**, cosicché nella determinazione dell'imposta si tiene conto di una serie di elementi soggettivi ed oggettivi, anche per quanto concerne le esenzioni e le agevolazioni.

Lo stesso principio opera quando, su quote distinte del medesimo immobile, gravano diversi diritti reali (es. usufrutto del soggetto A sul 50% dell'immobile; piena proprietà del soggetto B sull'altro 50%).

---

## Trust

Nell'ipotesi di immobile vincolato in un **trust**, soggetto tenuto al pagamento dell'IMU è il **trustee** (e non già il proprietario dell'immobile), posto che il tributo ha natura patrimoniale.

---

## Eccezione: soggettività passiva per mera detenzione

In taluni casi, è riconosciuta la soggettività passiva al tributo anche in ipotesi di **mera detenzione** dell'immobile (principio ribadito dalla legge di Bilancio per l'anno 2020: articolo 1, comma 743, legge 27 dicembre 2019, n. 160):

- **Locatario finanziario**: in relazione all'immobile detenuto in *leasing*, soggetto passivo è il **locatario**, a decorrere dalla data della stipula e per tutta la durata del contratto (anche in caso di immobili da costruire o in corso di costruzione, concessi in locazione finanziaria);

- **Concessionario**: per le **aree demaniali** in regime di concessione;

- **Genitore assegnatario**: della casa familiare a seguito di provvedimento del giudice che costituisce altresì il diritto di abitazione in capo al genitore affidatario dei figli;

- **Coniuge separato o divorziato**: assegnatario della casa coniugale. La Legge n. 160/2019 ha apportato talune modifiche alla disciplina dell'IMU e ha stabilito che il beneficiario dell'esenzione dall'imposta per l'abitazione principale sia il genitore affidatario dei figli, e non il coniuge assegnatario dell'immobile. Tale modifica normativa ha suscitato dubbi, in modo particolare con riferimento alla situazione in cui i coniugi non avessero figli o in cui i figli, essendo maggiorenni, avessero un nucleo familiare separato. Sul punto occorre però osservare la **Circolare MEF numero 1/DF del 18 marzo 2020**, che ha confermato la precedente disciplina, e chiarito che l'attuale formulazione della norma, diversa rispetto a quella pregressa, e riferita alla casa familiare e al genitore (in luogo della casa coniugale e del coniuge), chiarisce che rientrano nell'ambito dell'abitazione principale anche i casi in cui viene emesso un provvedimento giudiziale di assegnazione della casa familiare senza che ci sia un precedente rapporto coniugale.

---

## Obblighi per soggetti diversi

In taluni casi, la legge pone obblighi in materia di **dichiarazione e di versamento dell'imposta** in capo a soggetti diversi dal soggetto passivo; si pensi alle seguenti ipotesi:

### Immobili compresi nel fallimento o nella liquidazione coatta amministrativa
Soggetto passivo è il **curatore fallimentare** ed il **commissario liquidatore**, rispettivamente per gli immobili compresi nel fallimento o nella liquidazione coatta amministrativa, i quali sono tenuti al versamento della tassa dovuta per il periodo di durata dell'intera procedura, entro il termine di **tre mesi dalla data del decreto di trasferimento** degli immobili (articolo 1, comma 768, L. 27 dicembre 2019 n. 160).

### Immobili posseduti in multiproprietà
Cioè immobili posseduti in regime di proprietà turnaria (articolo 69, comma 1, lettera a), del codice del consumo, DLgs 6 settembre 2005, n. 206): il soggetto passivo del tributo è **colui che li amministra** (articolo 1, comma 768, L. 27 dicembre 2019 n. 160). Nel caso di multiproprietà azionaria, invece, il soggetto passivo è la **società proprietaria**.

### Parti comuni dell'edificio
(articolo 1117, n. 2), cod.civ.) accatastate in via autonoma come bene comune censibile, ove venga costituito il condominio: il versamento dell'imposta deve essere effettuato dall'**amministratore di condominio** per conto di tutti i condomini (articolo 1, comma 768, L. 27 dicembre 2019 n. 160).

---

## Tabella riepilogativa soggetti passivi IMU

### Soggetti titolari di diritti reali sull'immobile:

- il proprietario;
- l'usufruttuario;
- il titolare del diritto d'uso;
- il titolare del diritto d'abitazione (coniuge superstite in virtù dell'articolo 540 cod.civ.; socio della cooperativa edilizia a proprietà divisa assegnatario di alloggio);
- il genitore assegnatario della casa familiare a seguito di provvedimento del giudice che costituisce altresì il diritto di abitazione in capo al genitore affidatario dei figli;
- il titolare del diritto di enfiteusi e di superficie;
- il locatario di beni concessi in leasing, anche da costruire o in corso di costruzione;
- il concessionario di aree demaniali;
- il coniuge, separato o divorziato, assegnatario della casa coniugale a seguito di provvedimento di separazione legale, annullamento, scioglimento, cessazione degli effetti civili del matrimonio.

### Soggetti NON titolari di diritti reali sull'immobile (NON soggetti passivi):

- il nudo proprietario;
- il titolare di diritti di godimento (ad esempio, l'inquilino, l'affittuario, il locatario o il comodatario);
- il locatore finanziario;
- il coniuge separato proprietario non assegnatario della casa coniugale;
- il concessionario di beni demaniali.

---

## Casi particolari di soggettività passiva

| Fattispecie | Soggetto passivo IMU |
|-------------|---------------------|
| **Immobile assegnato al genitore** | Il genitore assegnatario della casa familiare a seguito di provvedimento del giudice che costituisce altresì il diritto di abitazione in capo al genitore affidatario dei figli |
| **Immobile assegnato al coniuge** | Il coniuge assegnatario |
| **Cooperative edilizie a proprietà divisa** | La cooperativa, fino alla data di assegnazione dell'abitazione al socio |
| **Cooperative edilizie a proprietà indivisa** | Sempre la cooperativa |
| **Immobili ATER (IACP)** | L'assegnatario dell'alloggio di edilizia residenziale pubblica concessogli in locazione con patto di futura vendita e riscatto **non è** soggetto passivo del tributo |
| **Immobili oggetto di privatizzazione** | I gestori degli immobili stessi, costituiti sotto forma di società |
| **Immobili in eredità** | Gli eredi |
| **Coniuge superstite con diritto di abitazione** | Anche se non è proprietario, l'unico soggetto passivo è il coniuge superstite |
| **Immobili locati o concessi in comodato** | Il possessore, titolare della proprietà o altro diritto reale, ancorché eserciti il possesso per mezzo di altra persona: locatore, comodante |

---

## Chiarimenti MEF sul leasing

Con la legge di bilancio 2020 (l. n. 160/2019, articolo 1, commi da 738 a 782) è stata riscritta in buona parte la disciplina in materia di IMU cosicché, con **circolare n. 1/DF del 18 marzo 2020**, è intervenuto il MEF per rendere alcuni chiarimenti.

Con riferimento all'individuazione del **soggetto passivo in caso di risoluzione di contratto di locazione finanziaria** (contratto di leasing), il MEF ha precisato che il soggetto passivo è il **locatario a decorrere dalla data della stipula e per tutta la durata del contratto** (cioè, fino alla formale risoluzione dello stesso).

---

## Soggetti obbligati alla presentazione della dichiarazione IMU

| Caso | Soggetti obbligati |
|------|-------------------|
| **Comproprietari o contitolari di diritti reali** | Ciascun contitolare è tenuto a dichiarare la quota ad esso spettante. È consentito, tuttavia, ad uno qualsiasi dei titolari, di presentare la dichiarazione congiunta, purché riguardi i diritti di tutti i contitolari. |
| **Condomini** | Per le parti comuni condominiali accatastate in via autonoma come bene comune censibile, nel caso sia stato costituito il condominio, la dichiarazione IMU deve essere presentata dall'**amministratore per conto di tutti i condomini**. Qualora l'amministrazione riguardi più condomini, per ciascuno di essi va presentata una distinta dichiarazione, escludendo in ogni caso gli immobili appartenenti all'amministratore. |
| **Multiproprietà** | Per gli immobili che sono oggetto di diritti di godimento a tempo parziale (D.Lgs. 6 settembre 2005 n. 206 "Codice del Consumo" che ha abrogato il D.Lgs. 9 novembre 1998 n. 427), la dichiarazione deve essere presentata dall'**amministratore della multiproprietà**. |
| **Immobili in leasing** | Soggetto passivo dell'IMU è il **locatario**. Su di esso grava quindi l'onere dichiarativo. Nessun obbligo dichiarativo grava invece sulla società di leasing. La società di leasing diventa soggetto passivo in caso di: risoluzione anticipata del contratto o mancato esercizio del diritto di opzione finale (riscatto). In questo caso, l'onere dichiarativo IMU grava su entrambi i soggetti. |
| **Immobile oggetto di misure conservative** | Nell'ambito di un procedimento a carico di persone indagate, il giudice può disporre l'adozione di misure conservative-cautelari e nominare il custode/amministratore giudiziario. Il giudice stabilisce quali siano i compiti del custode in ragione delle diverse situazioni concrete, tra i quali potrebbero rientrare anche quelli di provvedere alla presentazione della dichiarazione ed al versamento dell'IMU |
| **Coniuge assegnatario dell'ex casa coniugale** | Obbligato a presentare la dichiarazione IMU è il **coniuge assegnatario** dell'ex casa coniugale in seguito a separazione legale, annullamento, scioglimento o cessazione degli effetti civili del matrimonio. |

---

*Fonte: Wolters Kluwer One Fiscale - 10 Dicembre 2025*
