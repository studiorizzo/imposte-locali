# Dossier – IMU 2025
## Fonte: Wolters Kluwer OneFiscale
## Aggiornato al 22 Ottobre 2025
## A cura di Francesco Veroi, Dottore commercialista in Roma

---

Nel corso del mese di dicembre 2025 scade:
- entro il 16 dicembre, il termine di versamento della seconda rata IMU.

Nello scorso mese di giugno 2025 sono scaduti i seguenti termini:
- entro il 16 giugno 2025 i termini di versamento della prima rata IMU;
- entro il 30 giugno 2025, i termini di presentazione della dichiarazione IMU, in presenza di variazioni intervenute nel 2024, rilevanti ai fini della determinazione dell'imposta.

> **Attenzione**
> Per gli enti non commerciali di cui al comma 759, lettera g) (vedasi oltre), il versamento è effettuato in tre rate di cui le prime due, di importo pari ciascuna al 50 per cento dell'imposta complessivamente corrisposta per l'anno precedente entro il 16 giugno ed il 16 dicembre dell'anno di riferimento, e l'ultima a conguaglio, entro il 16 giugno dell'anno successivo.
> Per i medesimi enti, la dichiarazione deve essere presentata annualmente entro lo stesso termine del 30 giugno, per tutti gli immobili posseduti.

L'IMU disciplinata a decorrere dal 1° gennaio 2020, dall'art. 1, L. 27 dicembre 2019, n. 160, ha come presupposto il possesso di immobili nel territorio dello Stato. In precedenza l'IMU è stata disciplinata dall'art. 13, D.L. 6 dicembre 2011, n. 201, in vigore dal 2012 al 2019.

L'imposta è dovuta in relazione al periodo ed alla quota di possesso nel corso dell'anno e si versa in due rate, entro il 16 giugno ed entro il 16 dicembre di ciascun anno. L'imposta è versata al Comune in cui è ubicato l'immobile, salvo una quota riservata allo Stato per immobili del gruppo catastale D.

L'imposta si applica, con le aliquote deliberate dal Comune entro i limiti fissati dalla legge, e la base imponibile è determinata dalla rendita catastale (rivalutata del 5 per cento per le unità di categoria A, B e C, o determinata con stima diretta per le unità di categoria D ed E) moltiplicata per appositi coefficienti, distinti secondo la categoria catastale.

È prevista la presentazione di una dichiarazione, entro il 30 giugno dell'anno successivo a quello in cui il possesso degli immobili ha avuto inizio o sono intervenute variazioni rilevanti ai fini della determinazione dell'imposta. La dichiarazione ha effetto anche per gli anni successivi, sempre che non si verifichino modificazioni dei dati ed elementi dichiarati cui consegua un diverso ammontare dell'imposta dovuta.

Sono previste esclusioni, esenzioni e riduzioni di imposta. Il possesso dell'abitazione principale non costituisce presupposto dell'imposta, salvo che si tratti di un'unità abitativa classificata nelle categorie catastali A/1, A/8 o A/9.

Specifici termini e disposizioni si applicano per gli enti non commerciali di cui all'art. 1, comma 759, lett. g), L. n. 160/2019, ai quali è riconosciuta l'esenzione da IMU per gli immobili destinati esclusivamente allo svolgimento con modalità non commerciali delle attività ivi previste.

---

## Delibera con prospetto aliquote

> **Attenzione**
> La decorrenza dell'obbligo di redigere la delibera di approvazione delle aliquote dell'IMU tramite l'elaborazione del prospetto è stata stabilita a decorrere dal 2025, anziché, come in precedenza previsto, dal 2024, dall'art. 6-ter, D.L. 29 settembre 2023, n. 132, convertito dalla L. 27 novembre 2023, n. 170.

I commi 756 e 757 dell'art. 1, della L. n. 160/2019, prevedono che, a decorrere dall'anno 2025, i Comuni possono diversificare le aliquote esclusivamente con riferimento alle fattispecie individuate con decreto ministeriale.

In ogni caso, anche qualora il Comune non intenda diversificare le aliquote, la delibera di approvazione delle aliquote deve essere redatta accedendo all'applicazione disponibile nel Portale del federalismo fiscale, che consente di elaborare il Prospetto delle aliquote, che costituisce parte integrante della delibera, secondo le indicazioni del decreto stesso.

Con il D.M. 7 luglio 2023 è stata data attuazione a quanto sopra riportato, stabilendo le modalità di elaborazione e di trasmissione al Dipartimento delle finanze del MEF del relativo prospetto.

Con il successivo D.M. 6 settembre 2024, è stato sostituito l'allegato A del citato D.M. 7 luglio 2023, che individua le fattispecie per le quali i Comuni possono diversificare le aliquote dell'imposta municipale propria (IMU).

Viene inoltre stabilito che per il primo anno di applicazione obbligatoria del prospetto anzidetto, in mancanza di una delibera approvata secondo le modalità e pubblicata nei termini previsti dal decreto, si applicano le aliquote di base previste dai commi da 748 a 755 del citato art. 1 della L. n. 160/2019.

> **Attenzione**
> Proroga termini delibere 2025 - Con l'art. 6, D.L. 17 giugno 2025, n. 84, convertito dalla L. 30 luglio 2025, n. 108, è stata disposta una proroga e la sanatoria delle delibere approvative del Prospetto IMU per il 2025, in quanto primo anno di applicazione delle nuove disposizioni.
> In particolare, i comuni che non hanno adottato entro il 28 febbraio 2025 la delibera di approvazione del prospetto delle aliquote IMU, secondo le modalità previste dall'art. 1, comma 757, della L. 27 dicembre 2019, n. 160, nonché i comuni che hanno adottato nel termine del 28 febbraio 2025 la delibera relativa alle aliquote dell'IMU senza l'elaborazione del prospetto o in difformità da esso, possono approvare entro il 15 settembre 2025 le suddette delibere, redatte tramite l'applicazione informatica disponibile nel portale del federalismo fiscale.
> Restano in ogni caso valide le delibere di approvazione del prospetto adottate, tra il 1° marzo 2025 e la data di entrata in vigore del citato D.L. n. 84. secondo le modalità previste dall'art. 1, comma 757, della L. n. 160 del 2019.

Le aliquote stabilite nel prospetto dai Comuni hanno effetto per l'anno di riferimento, a condizione che il prospetto con le aliquote sia trasmesso entro il 14 ottobre e che lo stesso sia pubblicato sul sito Internet del Dipartimento delle finanze entro il 28 ottobre dello stesso anno; in caso di mancata pubblicazione entro il 28 ottobre, si applicano le aliquote vigenti nell'anno precedente, salvo quanto stabilito per il primo anno di applicazione delle nuove regole, nel quale, in mancanza di delibera approvata secondo quanto sopra indicato, si applicano le aliquote di base previste dalla legge.

Ne consegue che i Comuni non possono individuare aliquote diversificate, al di fuori delle fattispecie ammesse dal decreto, e/o elaborate con modalità diverse da quelle previste dal decreto stesso.

Vedasi al riguardo il comunicato stampa MEF 28 novembre 2024, recante in allegato le Linee guida per l'elaborazione e la trasmissione del prospetto delle aliquote IMU.

L'allegato A al D.M. 7 luglio 2023, come sostituito dal D.M. 6 settembre 2024, individua, ai fini della diversificazione delle aliquote, le seguenti fattispecie di immobili:
- abitazione principale di categoria catastale A/1, A/8 e A/9;
- fabbricati rurali ad uso strumentale;
- fabbricati appartenenti al gruppo catastale D;
- terreni agricoli;
- aree fabbricabili;
- altri fabbricati (fabbricati diversi dall'abitazione principale e dai fabbricati appartenenti al gruppo catastale D)

precisando che le differenziazioni all'interno di ciascuna di esse possono essere effettuate esclusivamente con riferimento alle condizioni indicate nell'allegato A del decreto stesso.

Peraltro, come precisa l'allegato A, per le fattispecie di:
- abitazione principale di categoria catastale A/1, A/8 E A/9, e di
- fabbricati rurali ad uso strumentale

non è consentita l'introduzione di alcuna differenziazione all'interno della fattispecie.

Per tutte le altre fattispecie l'allegato A al decreto prevede numerose possibilità di diversificazione.

Ad esempio, per la fattispecie degli "altri fabbricati (fabbricati diversi dall'abitazione principale e dai fabbricati appartenenti al gruppo catastale D)" si possono distinguere le seguenti condizioni (Abitazione locata o concessa in comodato, Abitazione destinata a struttura turistico-ricettiva, Abitazione a disposizione, Abitazione utilizzata direttamente dal soggetto passivo, Immobili di categoria A10, B, C, Alloggi assegnati dagli IACP o dagli enti di edilizia residenziale pubblica, ecc.)

All'interno di ciascuna delle predette condizioni è quindi prevista la possibilità di effettuare ulteriori diversificazioni; ad esempio, nell'ambito delle abitazioni locate o concesse in comodato sono possibili le seguenti opzioni: Tipo di contratto, Categorie catastali, Durata del contratto di durata non inferiore a (mesi), Condizioni locatario/comodatario, Locatario/comodatario non titolare di proprietà o altro diritto reale di godimento su immobili, Affittuario/comodatario che la utilizzi come abitazione principale, ecc.).

Infine, all'interno della voce tipo di contratto sono possibili le seguenti ulteriori opzioni (locazione a canone libero; locazione a canone concordato, locazione transitoria, locazione a studenti, ecc.).

In ogni caso le diversificazioni devono essere effettuate nel rispetto dei criteri generali di ragionevolezza, adeguatezza, proporzionalità e non discriminazione.

Con avviso in data 31/10/2024 sul Portale del federalismo fiscale del MEF, si informa che è stata resa disponibile, all'interno del Portale stesso, nell'apposita sezione denominata "Gestione IMU", l'applicazione informatica attraverso cui i comuni possono individuare le fattispecie in base alle quali diversificare le aliquote dell'IMU nonché elaborare e trasmettere il relativo Prospetto per l'anno di imposta 2025.

---

## Definizione di abitazione principale

Con sentenza n. 209 depositata il 13.10.2022 la Corte Costituzionale ha dichiarato l'illegittimità costituzionale di una serie di disposizioni relative all'abitazione principale, sia nella formulazione dettata dal previgente art. 13, D.L. n. 201/2011, che dall'attuale art. 1, L. n. 160/2019.

In particolare, la citata sentenza ha dichiarato l'illegittimità costituzionale:

a. quanto alla formulazione di cui all'art. 13, D.L. n. 201/2011:
   - dell'art. 13, comma 2, quarto periodo, nella parte in cui stabilisce: «[p]er abitazione principale si intende l'immobile, iscritto o iscrivibile nel catasto edilizio urbano come unica unità immobiliare, nel quale il possessore e il suo nucleo familiare dimorano abitualmente e risiedono anagraficamente», anziché disporre: «[p]er abitazione principale si intende l'immobile, iscritto o iscrivibile nel catasto edilizio urbano come unica unità immobiliare, nel quale il possessore dimora abitualmente e risiede anagraficamente»;
   - conseguentemente dell'art. 13, comma 2, quinto periodo, che così disponeva: "Nel caso in cui i componenti del nucleo familiare abbiano stabilito la dimora abituale e la residenza anagrafica in immobili diversi situati nel territorio comunale, le agevolazioni per l'abitazione principale e per le relative pertinenze in relazione al nucleo familiare si applicano per un solo immobile";

b. quanto alla formulazione di cui all'art. 1, L. n. 160/2019:
   - dell'art. 1, comma 741, lettera b), primo periodo, nella parte in cui stabilisce: «per abitazione principale si intende l'immobile, iscritto o iscrivibile nel catasto edilizio urbano come unica unità immobiliare, nel quale il possessore e i componenti del suo nucleo familiare dimorano abitualmente e risiedono anagraficamente», anziché disporre: «per abitazione principale si intende l'immobile, iscritto o iscrivibile nel catasto edilizio urbano come unica unità immobiliare, nel quale il possessore dimora abitualmente e risiede anagraficamente»;
   - conseguentemente, dell'art. 1, comma 741, lettera b), secondo periodo, che disponeva: "Nel caso in cui i componenti del nucleo familiare abbiano stabilito la dimora abituale e la residenza anagrafica in immobili diversi situati nel territorio comunale, le agevolazioni per l'abitazione principale e per le relative pertinenze in relazione al nucleo familiare si applicano per un solo immobile."
   - conseguentemente, del medesimo art. 1, comma 741, lettera b), secondo periodo, come successivamente modificato dall'art. 5-decies, comma 1, del D.L. 21 ottobre 2021, n. 146, che così dispone: "Nel caso in cui i componenti del nucleo familiare abbiano stabilito la dimora abituale e la residenza anagrafica in immobili diversi situati nel territorio comunale o in comuni diversi, le agevolazioni per l'abitazione principale e per le relative pertinenze in relazione al nucleo familiare si applicano per un solo immobile, scelto dai componenti del nucleo familiare".

A seguito della suddetta sentenza n. 209 il presupposto per l'esclusione dell'abitazione principale, pertanto, è quello secondo cui: "Per abitazione principale si intende l'immobile, iscritto o iscrivibile nel catasto edilizio urbano come unica unità immobiliare, nel quale il possessore dimora abitualmente e risiede anagraficamente."

Dal contesto della sentenza, posto che non rileva l'abitazione principale degli altri componenti del nucleo familiare, risulta che i contribuenti dovranno comunque dimostrare l'effettività della propria dimora abituale presso la residenza anagrafica dichiarata; a tal fine i Comuni possono controllare la veridicità delle dichiarazioni avvalendosi delle risultanze delle banche dati relative alla somministrazione di energia elettrica, di servizi idrici e del gas relativi agli immobili ubicati nel proprio territorio, elementi dai quali si può riscontrare l'esistenza o meno di una dimora abituale.

La suddetta sentenza n. 209/2022 ha pertanto effetto, oltre che per il futuro, anche per le annualità i cui rapporti sono pendenti o suscettibili di accertamento.

Al riguardo si segnala l'Ordinanza Cass. civ., Sez. V, n. 9620 del 13 aprile 2025, della quale si riporta la massima "In caso di coniugi o uniti civilmente che risiedono e dimorano in due abitazioni situate nel medesimo territorio comunale, entrambi hanno diritto all'agevolazione/esenzione IMU prevista per l'abitazione principale, in forza della sentenza n. 209/2022 della Corte Costituzionale, che ha dichiarato l'illegittimità delle norme limitative in precedenza vigenti."

Per contro per le annualità per le quali, in esito al contenzioso, vi sono sentenze passate in giudicato, non risulta possibile alcun rimedio.

---

## Presentazione della dichiarazione annuale

Con D.M. 24 aprile 2024 è stato approvato il nuovo modello di dichiarazione dell'imposta municipale propria (IMU) e dell'imposta immobiliare sulle piattaforme marine (IMPi), che è andato a sostituire il precedente modello, approvato con D.M. 29 luglio 2022.

Il termine di presentazione della dichiarazione IMU è stabilito al 30 giugno dell'anno successivo a quello di inizio del possesso dell'immobile, o in cui sono intervenute variazioni rilevanti ai fini della determinazione dell'imposta.

Precisano le istruzioni al modello che la dichiarazione deve essere presentata per gli immobili che godono di riduzione di imposta nonché nei casi in cui il Comune non è in possesso delle informazioni necessarie per la verifica del corretto adempimento (si vedano casi ivi indicati).

La dichiarazione deve essere presentata all'ufficio del Comune o, in alternativa, trasmessa in via telematica entro il 30 giugno dell'anno successivo a quello in cui il possesso degli immobili ha avuto inizio o sono intervenute variazioni rilevanti ai fini della determinazione dell'imposta.

La dichiarazione ha effetto anche per gli anni successivi, sempre che non si verifichino modificazioni dei dati ed elementi dichiarati cui consegua un diverso ammontare dell'imposta dovuta.

Si conferma che restano ferme le dichiarazioni presentate ai fini dell'IMU e del tributo per i servizi indivisibili, in quanto compatibili.

Tra le novità del modello si segnalano quelle relative ai c.d. immobili occupati abusivamente (vedasi oltre) ai quali si applica l'esenzione ai sensi dell'art. 1, comma 759, lett. g-bis), della L. n. 160 del 2019; per tale fattispecie le istruzioni prevedono che l'obbligo dichiarativo debba essere assolto dal soggetto passivo esclusivamente secondo modalità telematiche.

In ogni caso è obbligatoria la presentazione della dichiarazione ai fini dell'applicazione dei benefici di cui al comma 741, lett. c), n. 3 (concerne gli alloggi sociali adibiti ad abitazione principale) e n. 5 (riguarda l'unità immobiliare del personale delle Forze armate, delle Forze di polizia, dei vigili del fuoco ecc. per il quale non sono richieste le condizioni della dimora abituale e della residenza anagrafica) ed al comma 751, terzo periodo (c.d. beni-merce delle imprese di costruzione, destinati alla vendita, finché permanga tale destinazione e non siano in ogni caso locati.

Invero il comma 769 dispone testualmente che:

"In ogni caso, ai fini dell'applicazione dei benefìci di cui al comma 741, lettera c), numeri 3) e 5), e al comma 751, terzo periodo, il soggetto passivo attesta nel modello di dichiarazione il possesso dei requisiti prescritti dalle norme."

Non viene utilizzata l'espressione "a pena di decadenza"; tuttavia le istruzioni al modello IMU richiamano l'attenzione sull'ordinanza della Corte di Cassazione, Sez. VI, del 21 dicembre 2022, n. 37385, in base alla quale, al di là dell'espressa previsione di cui alle disposizioni appena ricordate, il mancato adempimento dell'obbligo dichiarativo determina in via generale, per tutti i casi in cui è previsto detto onere, la decadenza dal beneficio stabilito dalle norme.

Con particolare riguardo ai c.d. immobili merce, cioè i fabbricati costruiti e destinati dall'impresa costruttrice alla vendita, i quali a decorrere dal 2022 sono esenti dall'IMU, finché permanga tale destinazione e non siano in ogni caso locati (art. 1, comma 751, terzo periodo, L. n. 160/2019), si segnala l'Ord. Cass. civ., Sez. V, Ord. n. 32115 del 12 dicembre 2024, con la quale viene confermato che l'esenzione è subordinata, a pena di decadenza, alla presentazione della dichiarazione.

Secondo l'Ordinanza, l'art. 1, comma 769 della L. n. 160 del 2019 – che disciplina la presentazione della dichiarazione IMU - non ha abrogato l'art. 2, comma 5-bis del D.L. n. 102 del 2013 - che la prevedeva a pena di decadenza; ne consegue che l'esenzione dall'IMU per i fabbricati-merce presuppone la presentazione della dichiarazione.

Per completezza si ricorda che la dichiarazione modello IMU/IMPi non deve essere presentata dagli enti non commerciali di cui all'art. 1, comma 759, lett. g), della L. n. 160 del 2019, in quanto essi sono tenuti a presentare la dichiarazione modello IMU/ENC per tutti gli immobili posseduti.

---

## Enti non commerciali

Per gli enti non commerciali, sopra citati, di cui all'art. 1, comma 759, lett. g), L. n. 160/2019, è prevista una specifica disciplina sia per il versamento che per la presentazione della dichiarazione.

La norma di cui alla lett. g) si riferisce agli immobili posseduti ed utilizzati dai soggetti di cui all'art. 73, comma 1, lettera c), del D.P.R. 22 dicembre 1986, n. 917, destinati esclusivamente allo svolgimento con modalità non commerciali di attività assistenziali, previdenziali, sanitarie, di ricerca scientifica, didattiche, ricettive, culturali, ricreative e sportive, nonché delle attività di cui all'art. 16, lettera a), della L. 20 maggio 1985, n. 222.

L'esenzione in oggetto è disciplinata dall'art. 91-bis del D.L. 24 gennaio 2012, n. 1, convertito dalla L. 24 marzo 2012, n. 27, nonché dal regolamento di cui al decreto del Ministro dell'economia e delle finanze 19 novembre 2012, n. 200.

Il versamento dell'imposta dovuta dai soggetti di cui al comma 759, lettera g), è effettuato in tre rate di cui le prime due, di importo pari ciascuna al 50 per cento dell'imposta complessivamente corrisposta per l'anno precedente, devono essere versate nei termini del 16 giugno e del 16 dicembre dell'anno di riferimento, e l'ultima, a conguaglio dell'imposta complessivamente dovuta, deve essere versata entro il 16 giugno dell'anno successivo a quello cui si riferisce il versamento.

La presentazione della dichiarazione è annuale ed è effettuata esclusivamente in via telematica utilizzando il modello IMU ENC approvato con D.M. 24 aprile 2024, in sostituzione del precedente modello approvato con D.M. 4 maggio 2023.

Il termine di presentazione della dichiarazione è stabilito al 30 giugno di ciascun anno solare con riferimento all'anno precedente e la dichiarazione deve essere trasmessa in modalità telematica.

Precisano le istruzioni che il modello IMU ENC deve essere presentato da parte di detti soggetti per tutti gli immobili in loro possesso.

Le istruzioni al modello IMU ENC inoltre richiamano l'attenzione sull'ordinanza della Corte di Cassazione, Sez. VI, del 21 dicembre 2022, n. 37385, in base alla quale, al di là dell'espressa previsione di cui alle disposizioni appena ricordate, il mancato adempimento dell'obbligo dichiarativo determina in via generale, per tutti i casi in cui è previsto detto onere, la decadenza dal beneficio stabilito dalle norme.

> **Attività sportive**
> Con l'art. 6 bis, del D.L. 17 giugno 2025, n. 84, convertito dalla L. 30 luglio 2025, n. 108, è stato disposto che, ai fini dell'esenzione IMU di cui all'art. 1, comma 759, lettera g), della L. 27 dicembre 2019, n. 160, per l'applicazione delle disposizioni riferite allo svolgimento delle attività sportive di cui all'art. 1, comma 1, lettera m), del D.M. 19 novembre 2012, n. 200, i comuni individuano, sentite le rappresentanze sportive locali, i corrispettivi medi previsti per analoghe attività svolte con modalità concorrenziali nello stesso ambito territoriale per verificare il rispetto delle condizioni di cui all'art. 44, comma 6, del medesimo regolamento n. 200 del 2012. I corrispettivi medi di cui sopra sono individuati annualmente e sono pubblicati da ciascun comune nel proprio sito internet istituzionale.
> Viene altresì disposto che, in attesa dell'attuazione delle suddette disposizioni, ai fini dell'esenzione, per le associazioni sportive dilettantistiche e per le società sportive dilettantistiche di cui all'art. 90 della L. 27 dicembre 2002, n. 289, rileva la sola iscrizione nel registro nazionale delle attività sportive di cui all'art. 4 del D.Lgs. 28 febbraio 2021, n. 39, a valere dall'anno di iscrizione nel predetto registro.

---

## Esenzione per gli immobili occupati abusivamente

Con l'art. 1, comma 81, legge di bilancio 2023 (L. 29 dicembre 2022, n. 197) è stata aggiunta una nuova fattispecie di esenzione dall'imposta.

Mediante integrazione dell'art. 1, comma 759, della L. 27 dicembre 2019, n. 160, è stato disposto, con la nuova lett. g-bis), che gli immobili non utilizzabili né disponibili, per i quali sia stata presentata denuncia all'autorità giudiziaria in relazione ai reati di cui agli artt. 614, secondo comma, o 633 del Codice penale o per la cui occupazione abusiva sia stata presentata denuncia o iniziata azione giudiziaria penale, sono esenti dall'imposta, per il periodo nel quale sussistono le condizioni prescritte. La norma trova applicazione dal 2023.

A tal fine la norma prevede che il soggetto passivo comunichi al comune interessato il possesso dei requisiti che danno diritto all'esenzione. Analoga comunicazione dovrà essere trasmessa alla cessazione del diritto all'esenzione. Le modalità di attuazione della nuova disposizione sono definite con decreto del Ministro dell'economia e delle finanze, da emanare entro sessanta giorni dalla data di entrata in vigore della legge di bilancio.

In relazione alla scadenza del 18 dicembre 2023, pur non essendo stato ancora adottato il decreto di attuazione, il MEF ha precisato che non deve essere versata l'imposta per gli immobili abusivamente occupati, per i quali sia stata presentata denuncia all'autorità giudiziaria per i reati previsti dagli artt. 614, secondo comma, e 633 c.p., o per i quali sia stata presentata denuncia o iniziata azione giudiziaria penale. L'esenzione spetta infatti anche se non è stato ancora adottato il decreto di attuazione, che riguarda solo il modello dichiarativo. I contribuenti che fruiscono dell'esenzione dovranno poi presentare la dichiarazione IMU, esclusivamente in via telematica, entro il 30 giugno 2024 (Vd. Comunicato Stampa n° 181 del 12/12/2023).

Come sopra riportato, con D.M. 24 aprile 2024 sono stati approvati i nuovi modelli IMU/IMPi ed IMU ENC, ove è riportato un apposito spazio nel quale indicare i dati richiesti con le relative date. Al riguardo le istruzioni prevedono che, per tale fattispecie, l'obbligo dichiarativo debba essere assolto dal soggetto passivo esclusivamente secondo modalità telematiche.

Per completezza si dà notizia di talune ordinanze di trasmissione alla Corte Costituzionale della questione di legittimità costituzionale della normativa previgente con riferimento alla situazione di occupazione abusiva (fattispecie non espressamente prevista in passato); ad esempio, la Cassazione, Sez. Tributaria, con Ord. n. 84 del 13 aprile 2023, "dichiara rilevante e non manifestamente infondata, in riferimento all'art. 3, primo comma, all'art. 42, secondo comma, ed all'art. 53, primo comma, della Costituzione, la questione di legittimità costituzionale dell'art. 9, comma 1, d.lgs. 14 marzo 2011, n. 23 (nella sua formulazione originaria, applicabile ratione temporis), nella parte in cui non prevede l'esenzione d'imposta nell'ipotesi di occupazione abusiva dell'immobile che non possa essere liberato pur in presenza di denuncia agli organi istituzionali preposti".

Con sent. n. 60 del 5 marzo - 18 aprile 2024, la Corte Costituzionale ha quindi dichiarato l'illegittimità costituzionale dell'art. 9, comma 1, del D.Lgs. 14 marzo 2011, n. 23 (Disposizioni in materia di federalismo Fiscale Municipale), nel testo applicabile ratione temporis, nella parte in cui non prevede che non siano soggetti all'imposta municipale propria, per il periodo dell'anno durante il quale sussistono le condizioni prescritte, gli immobili non utilizzabili né disponibili, per i quali sia stata presentata denuncia all'autorità giudiziaria in relazione ai reati di cui agli artt. 614, secondo comma, o 633 del codice penale o per la cui occupazione abusiva sia stata presentata denuncia o iniziata azione giudiziaria penale.

Con la sentenza 10 luglio 2025, n. 18940, la Cassazione ha riconosciuto il diritto all'esenzione relativamente ad un'annualità pregressa al 2023 sulla base della sopravvenuta pronuncia della Corte Costituzionale.

---

## Fabbricati collabenti

Con risoluzione n. 4/DF del 16 novembre 2023, il Dipartimento Finanze del MEF ha fornito alcuni chiarimenti in materia di IMU, con riguardo, tra l'altro, al trattamento IMU dei fabbricati collabenti (fabbricati iscritti in catasto in categoria F/2 e privi di rendita, trattandosi di immobili diroccati, ruderi, ovvero di beni immobili caratterizzati da notevole livello di degrado). Secondo taluni Comuni i predetti fabbricati potrebbero essere annoverati tra le aree fabbricabili, con la conseguenza che pur non essendo tassabili come fabbricati, perché privi di rendita catastale, lo sarebbero quali aree fabbricabili.

La risoluzione n. 4/DF ha respinto tale interpretazione osservando, in primo luogo, che i fabbricati collabenti sono e restano beni immobili presenti nell'archivio del Catasto Edilizio Urbano (o Catasto dei fabbricati), seppur privi di rendita. Al riguardo, la principale ragione dell'iscrizione negli archivi catastali di questa specifica categoria, priva di rendita – precisa la risoluzione - è connessa alle ragioni civilistiche dell'esatta individuazione dei cespiti (e dell'intestatario) al momento di un trasferimento di diritti reali anche per oggetti immobiliari che non producono reddito, individuazione che non può prescindere da quanto risulta al catasto.

Sulla base della formulazione dell'art. 1, comma 741, lett. a) della l. n. 160 del 2019 il quale stabilisce che "a) per fabbricato si intende l'unità immobiliare iscritta o che deve essere iscritta nel catasto edilizio urbano con attribuzione di rendita catastale, ….", la risoluzione – anche richiamandosi a precedente giurisprudenza della Corte di Cassazione sia ai fini ICI che ai fini IMU - perviene alle seguenti conclusioni:

1. i fabbricati collabenti sono a tutti gli effetti "Fabbricati" e la circostanza che siano "privi di rendita" li porta ad essere esclusi dal novero dei fabbricati imponibili ai fini IMU, che sono esclusivamente quelli "con attribuzione di rendita", indice, quest'ultimo, sintomatico di capacità contributiva del bene soggetto a tassazione, in ossequio all'art. 53 della Costituzione;

2. i fabbricati collabenti sono e restano "Fabbricati", motivo per il quale non possono essere qualificati diversamente, come vorrebbero invece i comuni che li definirebbero "terreni edificabili".

---

## Applicazione dell'ILIA nel Friuli-Venezia Giulia

Con l'art. 1, comma 834, legge di bilancio 2023 (L. 29 dicembre 2022, n. 197) viene modificata la normativa dell'IMU, disponendo che a decorrere dal 1° gennaio 2023, nei comuni della regione Friuli-Venezia Giulia, trova applicazione la nuova "imposta locale immobiliare autonoma" (ILIA), istituita con la legge regionale 14 novembre 2022, n. 17, in sostituzione appunto dell'IMU. Tale disciplina, viene ad affiancarsi a quanto già previsto da anni:
- dalla legge provinciale 30 dicembre 2014, n. 14, relativa all'Imposta immobiliare semplice (IMIS) della provincia autonoma di Trento;
- dalla legge provinciale 23 aprile 2014, n. 3, sull'imposta municipale immobiliare (IMI) della provincia autonoma di Bolzano.

Anche in relazione alla nuova imposta ILIA viene prevista la deducibilità nella determinazione del reddito di impresa e di arte o professione dell'imposta relativa agli immobili strumentali, ai fini delle imposte sui redditi, ma non dell'IRAP.
